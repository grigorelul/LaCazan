Tort Dacquoise – Ingrediente
Pentru reușita sigură a tortului este necesar să alegi ingrediente de calitate. Împarte ingredientele pe categorii, în funcție de pașii de preparare ai tortului. În acest mod îți vei ușura considerabil munca în bucătărie.


Ingrediente pentru 5 foi de bezea cu diametrul de 18 cm:
- 10 albușuri de ouă medii
- 350 gr zahăr
- 350 gr alune de pădure măcinate fin
- 50 gr pesmet
- 1 linguriță extract de vanilie
- 1 vârf de linguriță cu sare
- sucul de la 1/2 lămâie

Pentru crema de cafea:
- 500 gr mascarpone
- 150 gr zahăr pudră
- 1 praf de sare
- 3 lingurițe ness
- 150 ml apă fierbinte

Pentru glazura de ciocolată:
- 100 gr ciocolată amăruie
- 75 ml frișcă lichidă, îndulcită
- alune pentru decor


Tort Dacquoise – Mod de preparare
Începe prepararea tortului cu aducerea pe masa de lucru a ingredientelor pentru cele 5 foi de bezea cu alune. Pune albușurile în bolul mixerului și lasă-le la temperatura camerei timp de 10-15 minute, pentru a le putea mixa mai bine.


Cum prepari foile de bezea cu alune
Începe cu pregătirea ingredientelor și a ustensilelor de lucru.

Rumenește alunele într-o tigaie antiaderentă, atât cât să-și degaje ușor aromele. Lasă-le să se răcească, apoi macină-le fin și amestecă-le cu pesmetul clasic. Adaugă pesmet pentru ca granulele de alune să se desfacă și textura foilor de bezea să se stabilizeze.

Pe o hârtie de copt, desenează cu creionul 2-3 cercuri cu diametrul de 18 cm. Așază foaia de copt în tavă, cu partea desenată în jos. Pornește cuptorul la 170 de grade Celsius cu ventilație.

Când albușurile s-au relaxat suficient la temperatura camerei, mixează-le până când devin cristaline. Adaugă treptat zahărul, dar și sucul de lămâie. Când bezeaua devine fermă, îndepărtează mixerul și folosește în continuare un tel sau o spatulă. Adaugă treptat și amestecul de alune cu pesmet și amestecă ingredientele folosind mișcări circulare, de jos în sus.

Împarte apoi bezeaua cu alune în cinci părți aproximativ egale. Întinde fiecare parte de bezea cu alune în interiorul cercurilor de pe hârtia de copt.

Coace foile de bezea la 170 de grade Celsius, pentru aproximativ 25 de minute. Între timp, poți prepara crema.


Cum prepari crema de cafea cu mascarpone pentru tort Dacquoise
Pune un ibric cu apă la încălzit și adaugă cafeaua solubilă. Amestecă bine, apoi lasă cafeaua să se răcească.

Pune cantitea de mascarpone în bolul mixerului și adaugă peste acesta un praf de sare și zahărul pudră. Mixează ingredientele până când obții o compoziție cremoasă. Toarnă apoi treptat cafeaua, în timp ce amesteci în continuare ingredientele până la omogenizare. Pune bolul cu crema la rece până când se răcesc și foile de bezea.


Cum prepari glazura de ciocolată și asamblezi tortul Dacquoise
Pune crema de cafea cu mascarpone într-un săculeț de decorare cu dui stelat. Formează aveline de cremă pe marginile foilor de bezea și așază-le una peste alta. Oprește puțină cremă și pentru decor.
Pentru a prepara glazura de ciocolată pune frișca lichidă într-un vas, la flacăra aragazului și adaugă ciocolata ruptă în ea. Amestecă intens până când ciocolata este topită și compoziția omogenizată. Lasă glazura să se tempereze pentru 5 minute, apoi toarn-o peste ultima foaie de bezea și întinde-o uniform. Pune tortul la rece pentru 2-3 ore sau chiar de pe o zi pe alta. Decorează-l cu crema oprită și cu câteva alune, apoi porționează-l și servește-l alături de cei dragi.