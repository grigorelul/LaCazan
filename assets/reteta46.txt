Prăjitură din pișcoturi cu cremă de mascarpone și afine – Ingrediente
Pentru a realiza această prăjitură ai nevoie de două tipuri de ingrediente: pentru baza prăjiturii și pentru crema delicioasă, care îți va desfăta simțurile.


Pentru baza prăjiturii:
- 1 pachet de pișcoturi pentru Tiramisu
- 1 pachet de biscuiți cu cacao
- 500 ml lapte

Pentru cremă:
- 500 gr mascarpone
- 400 gr ciocolată albă
- 200 ml frișcă lichidă, naturală
- 10 gr gelatină
- 100 gr zahăr pudră cu aromă de vanilie
- 1 praf de sare
- 250 gr afine proaspete sau congelate


Prăjitură din pișcoturi cu cremă de mascarpone și afine – Mod de preparare
Înainte de a da startul preparării prăjiturii, asigură-te că ai adus pe masa de lucru atât ingredientele necesare, cât și ustensilele de lucru. Ai nevoie de un mixer cu bol în dotare, de un alt recipient pentru lapte și de o oală pentru cremă.

Pregătește și o tavă de chec sau o formă dreptunghiulară de yena în care vei monta prăjitura fără coacere.


Cum prepari crema pentru prăjitura rapidă fără coacere
Așază cratița pe o plită sau pe flacăra aragazului, aprinsă la intensitate medie. Adaugă frișca lichidă în cratiță și las-o să se înfierbânte, atât cât suportă degetul mic de la mână temperatura de fierbere. Rupe ciocolata albă în bucăți mici și adaug-o în cratița cu frișca. Stinge focul și amestecă intens ciocolata albă până când se topește și obții o compoziție omogenă.

Hidratează gelatina în 30 ml de apă, dilueaz-o în baie de aburi și adaug-o în compoziția de ciocolată albă. Amestecă intens pentru a se omogeniza. Lasă apoi compoziția să se răcească.

Pune mascarponele în bolul mixerului și adaugă zahărul pudră cu aromă de vanilie. Amestecă bine cele două ingrediente până când compoziția capătă cremozitate. Adaugă compoziția de ciocolată răcită și un praf de sare.


Cum montezi delicioasa prăjitură din pișcoturi cu cremă de mascarpone și afine
În forma de chec sau cea de yena, adaugă un strat din crema de mascarpone. Înfige din loc în loc câteva afine. Așază deasupra un rând de pișcoturi pe care le treci ușor prin lapte. Continuă cu un strat de cremă de mascarpone și afine, apoi cu un alt rând de pișcoturi trecute prin lapte. Urmează ultimul rând de cremă și la final un rând de biscuiți cu cacao, trecuți și aceștia prin lapte.
Pune forma cu prăjitură fără coacere la frigider pentru cel puțin 2 ore. Apoi o poți răsturna pe un platou și decora cu afine. Te vei bucura de gustul delicios al unei prăjituri delicioase, fără coacere.