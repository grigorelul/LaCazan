Chiftele de ciuperci – Ingrediente
- 450 gr ciuperci din conservă
- 2 cartofi de mărime medie
- 1 morcov
- 1 ceapă
- 3-4 căței de usturoi
- sare și piper, după gust
- cimbru și busuioc
- 1/2 legătură mărar
- 1/2 legătură pătrunjel
- 200 g pesmet
- 30 ml ulei


Mod de preparare
Începe cu pregătirea ingredientelor ce compun această rețetă de post.

Mai întâi, pune ciupercile într-o strecurătoare, scurge-le și clătește-le cu apă rece. Presează-le bine în mâini pentru a se scurge tot lichidul din ele
Curăță morcovul și pune-l la fiert în puțină apă, atât cât să fie acoperit. Adaugă și puțină sare pentru a-i urgenta fierberea, dar și pentru a-i accentua gustul. Spală bine cartofii și pune-i la fiert cu coajă, în apă cât să fie acoperiți. Toacă ceapa solzișori, iar usturoiul rondele. Spală mărarul și pătrunjelul și toacă-le mărunt.

Pune puțin ulei într-o tigaie, la încins, și adaugă ceapa și usturoiul. Călește-le ușor în el, apoi adaugă ciupercile scurse. Amestecă-le de câteva ori pe foc, apoi transferă-le într-o sită pentru ca uleiul să se scurgă.

După ce cartofii s-au fiert, trece-i prin apă rece și curăță-i de coajă. Dă-i pe răzătoarea mare. Scurge și morcovul fiert și dă-l pe răzătoare. Amestecă morcovul răzuit cu cartofii. Trece prin blender ciupercile cu ceapa și usturoiul, bine scurse, dar fără a le transforma în piure. Doar mărunțește-le. Apoi adaugă-le peste amestecul de cartofi cu ciuperci. Adaugă și verdeața tocată, sare, piper, cimbru și busuioc, după gust și omogenizează compoziția. Adaugă și o parte din cantitatea de pesmet.


După ce ai omogenizat bine compoziția de chiftele, pornește cuptorul la 180 de grade Celsius. Cu mâinile ușor umezite în apă rece, formează chiftelele de mărimea unei mingi de ping pong. Aplatizează-le ușor și trece-le prin pesmet pe toate părțile. Unge o tavă de cuptor cu ulei și așază chiftelele în ea. Așază-le distanțat și pune tava la cuptor pentru 35-40 de minute la 180 de grade Celsius.
Pe la jumătatea timpului de coacere, întoarce chiftelele pe cealaltă parte pentru a se rumeni uniform. Dacă mai este nevoie, mai unge tava cu puțin ulei.

Chiftelele de post sunt mult mai sănătoase preparate la cuptor, decât prăjite în ulei. Prin prăjire acestea se pot îmbiba cu mult ulei și nu vor mai fi la fel de gustoase.

Poți servi chiftelele calde, cu sos de usturoi sau de roșii, sau cu o salată de legume. Sunt delicioase și reci și pot constitui baza pentru masa de prânz de la birou.

Tot din aceeași categorie de rețete de post îți mai oferim și o rețetă de chiftele din dovlecei și soia la cuptor. Dovleceii cruzi, bine scurși de lichid, se combină foarte bine cu granulele de soia hidratate și tocate. În cazul în care preferi chiftelele care au în compoziția lor, te invităm să încerci rețeta de chiftele de cartofi cu legume mexicane.