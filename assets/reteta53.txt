Salată de ciuperci cu ton și maioneză – Ingrediente
Rețeta conține două categorii de ingrediente: cele pentru salata propriu-zisă și cele pentru maioneza clasică. Sunt ingrediente simple și foarte accesibile, pe care le găsești în orice magazin alimentar.


Ingrediente pentru salată:
- 800 gr ciuperci conservate în saramură
- 650 gr file de ton în ulei de măsline
- 450 gr castraveți murați
- 1 ardei gras roșu
- 1 ceapă albă sau roșie
- crackers sau felii de pâine, pentru servit
- salată verde, pentru decor
- ceapă verde, pentru decor

Ingrediente pentru maioneză:
- 1 gălbenuș de ou crud
- 1 linguriță de muștar clasic
- 250 ml ulei de floarea soarelui
- sare, după gust
- suc de lămâie, după gust
- 1 linguriță cu apă minerală


Salată de ciuperci cu ton și maioneză – Mod de preparare
Începe cu prepararea maionezei clasice, timp în care pui la scurs, în site separate, fileul de ton și ciupercile.


Cum prepari maioneză clasică
Pune gălbenușul de ou în bolul mixerului și adaugă muștarul peste el. Adaugă și un vârf de linguriță cu sare. Pornește mixerul, mai întâi la viteză mică și amestecă ingredientele picurând treptat și uleiul. Când maioneza începe să capete consistență, poți mări viteza mixerului.

Adaugă câte puțin suc de lămâie, pe parcursul amestecării ingredientelor. Oprește-te când obții gustul optim. La fel procedezi și cu sarea. Apa minerală o adaugi la final, pentru un plus de cremozitate, dar și pentru a mai diminua gustul uleiului. Pune maioneza la rece până când pregătești ingredientele pentru salată.


Cum prepari salata de ciuperci cu ton
După ce s-au scurs ciupercile din conservă, pune-le pe un tocător. Taie-le în bucăți mai mici, mai scurge-le presându-le în mâini și pune-le într-un bol. Adaugă și fileul de ton bine scurs.

Curăță ceapa, toac-o solzișori și adaug-o în bolul cu ingrediente.

Toacă și castraveciorii murați în cuburi mici. Presează-i în mâini pentru a-i scurge bine de lichid. Adaugă-i peste celelalte ingrediente.

Curăță ardeiul, toacă-l în cuburi mici și adaugă-l în bol. Amestecă bine toate aceste ingrediente. Adaugă câte puțină maioneză și omogenizează amestecul. Oprește-te din a adăuga maioneză atunci când obții gustul care îți place.

Potrivește gustul cu sare și piper și pune salata la rece în caserole cu capac. O poți servi pe felii de pâine prăjită.
Salata va arăta foarte bine pe crackers, decorată cu salată verde sau cu rondele de ceapă verde. Este ideală și pentru un platou cu aperitive festive.