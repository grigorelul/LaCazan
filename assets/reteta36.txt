Tort egiptean cu nuci caramelizate – Ingrediente
Chiar dacă lista de ingrediente este mai mare, nu te speria. Sunt ingrediente simple și accesibile pe care le găsești în orice magazin alimentar. O parte din acestea stau cu siguranță pe raftul din cămara ta și în frigider.


Ingrediente pentru trei blaturi de bezea cu nuci:
- 3×2 albușuri
- 3×1 praf de sare
- 3×50 gr zahăr
- 3×25 gr făină
- 3×50 gr nuci măcinate

Ingrediente pentru cremă de vanilie:
- 6 gălbenușuri
- 200 gr zahăr
- 500 ml lapte
- 30 gr amidon, sau 50 gr făină
- 175 gr unt cu 82% grăsime
- 2 lingurițe extract de vanilie
- 1 praf de sare

Ingrediente pentru crema de frișcă și decor:
- 200 ml frișcă lichidă, îndulcită
- 150 gr zahar
- 150 gr nuci tocate


Tort egiptean cu nuci caramelizate – Mod de preparare
Începe cu pregătirea celor trei blaturi de bezea, pe care le vei prepara pe rând. Unge cu unt topit o formă de tort cu diametrul de 25 cm și așază hârtie de copt la baza ei. Apoi pornește cuptorul la 180 de grade Celsius.


Cum prepari cele trei blaturi de bezea cu nuci
Separă în două boluri albușurile de gălbenușuri. Presară puțină sare peste albușuri și mixează-le până când obții o bezea cristalină. Adaugă treptat zahărul și mixează continuu până când bezeaua capătă fermitate. Adaugă amidonul amestecat cu nuca măcinată și omogenizează compoziția.

Întinde compoziția rezultată în tava de tort și coace blatul pentru 20-25 de minute, la 180 de grade Celsius. Procedează în același mod și cu următoarele două blaturi. Între timp, te vei ocupa și de prepararea celorlalte elemente ce compun tortul.


Cum prepari crema de vanilie pentru tort egiptean cu nuci caramelizate
Amestecă într-o crăticioară gălbenușurile cu un praf de sare și zahărul. Adaugă amidonul și puțin lapte rece pentru a dilua amestecul. Restul de lapte pune-l la încălzit și adaugă-l fierbinte peste amestecul de ingrediente din recipient.

Pune cratița la foc de intensitate medie și fierbe crema amestecând continuu până când devine consistentă ca o budincă. Stinge focul, adaugă extractul de vanilie și omogenizează crema.

Acoperă crema la contact cu folie de prospețime și las-o la răcit. Lasă și untul la temperatura camerei pentru a se înmuia. Când crema este răcită, încorporează untul adăugându-l treptat în cremă. Pune crema de vanilie la rece până când vei asambla tortul.


Cum prepari crema de frișcă și nucile caramelizate
Într-o cratiță cu pereți dubli, așezată pe flacăra aragazului, pune zahărul la caramelizat. Adaugă și o linguriță de apă, pentru a fi sigură că nu se arde zahărul. Lasă-l să se topească fără a amesteca de la început. Amesteci abia când începe să se dilueze pe margini.

Când zahărul este complet topit, adaugă miezul de nucă rupt în sferturi. Amestecă-l bine cu siropul de zahăr, apoi întinde-l uniform pe o coală de hârtie. Lăsă nucile caramelizate să se răcească bine pe coala de hârtie, apoi desprinde-le ușor și strivește-le cu ajutorul sucitorului de aluaturi. Nu le mărunți foarte rău. Pentru a obține o textură perfectă, este indicat ca unele bucăți să fie mai mari.

În timp ce se răcesc nucile caramelizate, mixează frișca lichidă până când devine fermă. Amestecă 2/3 din cantitatea de nuci caramelizate cu frișca bătută. Restul păstrează-le pentru decor.


Cum asamblezi deliciosul tort egiptean cu nuci caramelizate
Peste primul blat de tort întinde 1/3 din crema de vanilie, iar peste aceasta întinde 1/3 din crema de frișcă. Așază al doilea blat și repetă procedeul. Repetă și pentru al treilea blat și presară pe toată suprafața tortului, dar și pe laterale, nucile caramelizate oprite.

Pune tortul la rece pentru 3-4 ore, înainte de a-l secționa.