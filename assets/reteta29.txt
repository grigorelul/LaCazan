Mucenici moldovenești – Ingrediente:
Nu avem nevoie de prea multe ingrediente pentru a ne răsfăța cu aceste delicioase cornuri pufoase. Ingredientele sunt chiar simple și la îndemâna oricui.


Ingrediente pentru aluat:
- 1 kg făină
- 50 gr drojdie proaspătă
- 150 gr zahăr
- 2 ouă
- un praf de sare
- 450 ml lapte
- 100 ml ulei
- coajă rasă de lămâie și portocală

Ingrediente pentru sirop:
- 500 ml apă
- 50 gr zahăr
- 50 gr miere
- coaja de la 1 lămâie rasă
- 300-350 gr nucă măcinată


Rețeta celor mai pufoși mucenici moldovenești – Mod de preparare
Modul de preparare al aluatului de mucenici moldovenești este asemănător cu al aluatului de cozonac. Însă nu necesită atâta meticulozitate și nici timp îndelungat.


Cum preparăm aluatul pentru mucenici însiropați
Începem prin a amesteca drojdia cu o lingură de zahăr și 2-3 linguri de lapte cald. Amestecăm cele trei ingrediente până obținem o compoziție omogenă.

Cernem făina într-un vas, iar la mijlocul ei adăugăm amestecul de mai sus. Acoperim vasul și lăsăm maiaua de drojdie să-și dubleze volumul.

În alt vas amestecăm ouăle cu un praf de sare și zahărul până devin cremoase. Adăugăm aromele și uleiul, apoi adăugăm amestecul rezultat, în vasul cu făină. picurăm, treptat, laptele cald în timp ce amestecăm bine toate ingredientele din vas. Frământăm un aluat nu foarte ferm, dar compact și nelipicios. Acoperim aluatul și îl lăsăm la loc cald pentru aproximativ o oră. În acest timp, aluatul își va dubla volumul.


Cum formăm cornurile pentru mucenici însiropați
Împărțim aluatul în 14-15 bucăți, în funcție de cât de mari dorim cornurile. Modelăm fiecare bucată de aluat în șnururi pe care le împletim în forma cifrei 8. Le așezăm în tava tapetată cu hârtie de copt la distanțe de 2-3 cm. Lăsăm cornurile la odihnit, acoperite cu un ștergar, 30-40 de minute.

Între timp, încălzim cuptorul la 180 de grade. Coacem cornurile pentru 20-30 de minute, sau până când sunt frumos rumenite la suprafață.


Cum preparăm siropul pentru mucenici moldovenești
Punem apa într-un vas, pe foc și adăugăm zahărul și aromele. Amestecăm până când zahărul se topește. Lăsăm siropul să fiarbă la foc mic până devine consistent. Îl lăsăm să se tempereze 12-15 timp în care se temperează și mucenicii copți.

Turnăm câte puțin sirop peste mucenicii din tavă până vor fi însiropați suficient. Apoi îi ungem cu mierea diluată cu puțin sirop. presărăm peste ei din abundență, miez de nucă tocat nu foarte mărunt.

Servim delicioșii mucenici însiropați, ușor calzi, sau reci, sunt delicioși în ambele variante.