Choux à la crème cu frișcă și zmeură – Ingrediente
Nu ai nevoie de foarte multe ingrediente pentru a prepara acest desert delicios. Sunt ingrediente simple, iar o parte din ele le deții deja în cămară sau frigider.


Ingrediente pentru aluat de choux à la crème:
- 200 ml apă
- 100 gr unt cu 82% grăsime
- un vârf de linguriță cu sare
- 150 gr făină
- 4 ouă medii
- 1 praf de sare

Ingrediente pentru cremă:
- 400 ml smântână pentru frișcă
- 250 gr mascarpone
- 150 gr zahăr pudră cu aromă de vanilie
- 1 praf de sare
- 200 gr zmeură
- zahăr pudră pentru decor


Choux à la crème cu frișcă și zmeură – Mod de preparare
Începe cu pregătirea aluatului opărit care necesită mai multe etape de preparare.

Pune o cratiță pe flacăra aragazului aprinsă la intensitate medie. Adaugă în ea apa, un praf de sare și untul. Amestecă până la topirea untului. Când lichidul începe să clocotească, micșorează intensitatea focului la minimum și adaugă toată făina odată.

Amestecă intens până când făina absoarbe tot lichidul și obții un aluat omogen. Apoi, stinge focul și lasă aluatul opărit să se răcească complet. După răcire, încorporează în aluatul opărit unul câte unul cele patru ouă. Pune aluatul la rece pentru 30 de minute înainte de a forma choux-urile.


Cum formezi cojile de choux à la crème
Pornește cuptorul la 200 de grade Celsius și așază hârtie de copt în cea mai mare tavă a cuptorului.

Folosește un săculeț de decorat torturi, cu dui stelat. Pune cât aluat încape în săculeț, lăsând marginile libere pentru a le cuprinde în mâini. Prin apăsarea aluatului din săculeț, creează câte șapte steluțe mici, una lângă alta, pe hârtia de copt. Din cele șapte steluțe de aluat va rezulta un choux (ecler rotund). Creează astfel de steluțe în toată tava, lăsând spații între ele pentru a se dezvolta în timpul coacerii.

Pune tava la cuptor și coace cojile pentru choux à la crème timp de 15 minute, la 200 de grade Celsius. După acest interval, scade temperatura cuptorului la 180 de grade Celsius și mai coace cojile pentru aproximativ 25-30 de minute. Nu deschide ușa cuptorului decă după expirarea timpului recomandat.

Între timp, prepară și crema de frișcă cu mascarpone. Pune smântâna lichidă în bolul mixerului și mixeaz-o până când începe să capete fermitate. Adaugă treptat zahărul și mixează în continuare până când acesta se încorporează. Adaugă toata cantitatea de mascarpone și un praf de sare și continuă mixarea până obții o cremă omogenă. Pune crema la rece până când începi asamblarea desertului.


Cum asamblezi choux à la crème cu frișcă și zmeură
Cu un cuțit cu lamă subțire, taie câte un capac de la choux-uri. Umple interiorul acestora cu cremă și adaugă câteva fructe de zmeură din loc în loc. Așază capacul peste cremă și decorează cu zahăr pudră delicioasele choux à la crème cu frișcă și zmeură.
