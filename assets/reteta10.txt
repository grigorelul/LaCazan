Sarmale de post cu nuci și orez – Ingrediente
- 1 varză acră, de mărime medie
- 250 gr orez pentru sarmale
- 200 gr nuci măcinate
- 1 ceapă mare
- 1 morcov mare
- 1 linguriță de sare
- 1/4 linguriță cu piper măcinat
- 1/4 linguriță de boia dulce
- 400 gr pastă de roșii
- 1 crenguță de cimbru
- 2-3 foi de dafin
- 1 linguriță cu boabe de piper


Sarmale de post cu nuci și orez – Mod de preparare
Primul pas pentru prepararea rețetei de sarmale constă în pregătirea ingredientelor. Este necesar să pregătești foile de varză și umplutura pentru acestea.

Separă foile de vază de cotor și taie-le pe jumătate, dacă sunt mari, urmărind nervura foii. Îndepărtează nervura dacă este foarte groasă. Pune foile de vază în apă rece și lasă-le 10 de minute pentru a mai estompa gustul sărat.

Toacă fideluță nervurile îndepărtate și primele foi de varză pentru a le folosi la baza vasului de copt.


Cum pregătești umplutura de orez cu nuci
Curăță și toacă ceapa mărunt, curăță și răzuiește morcovul. Clătește orezul și pune-l la fiert în apă rece, respectând proporția de 1/3 orez/apă. Adaugă și o linguriță de sare și lasă-l să fiarbă până când se hidratează. Stinge focul, acoperă vasul cu un capac și lasă orezul să-și continue hidratarea, apoi să se răcească.

Pune 2 linguri de ulei la încins într-o tigaie și călește ceapa în el. Macină nuca mărunt, dar cu atenție să nu o transformi chiar în pudră.
Când ai toate aceste ingrediente pregătite, amestecă-le într-un bol. Adaugă piper măcinat și boia de ardei și omogenizează amestecul.


Cum împăturești și prepari sarmale de post cu nuci și orez
Pregătește un vas termorezistent în care vei pune sarmalele la preparat. Așază la baza lui un strat din varza tocată, crenguța de cimbru, boabe de piper și foile de dafin. Adaugă și jumătate din cantitatea de pastă de roșii.

Împachetează sarmalele și așază-le în vas. Așază câte o lingură din compoziția de orez cu nuci pe fiecare foaie de varză bine scursă de apă. Acoperă umplutura aducând marginile foilor de varză peste aceasta sub formă de plic. Împăturește frumos foile de varză peste umplutură, introducând marginile în interior.
Așază sarmalele în vas în straturi succesive, separate prin straturi de vază tocată și pastă de roșii. Toarnă apă în vas, cât să acoperi ușor sarmalele.

Pune vasul la cuptor și prepară sarmalele pentru aproximativ 2 ore, la 165 de grade Celsius.

Servește sarmalele calde, cu pâine de casă sau cu mămăliguță. Iar dacă adori gustul picant, poți adăuga alături și un ardei iute.