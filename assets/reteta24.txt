Cum să marinezi carnea de porc: sfaturi utile
Pentru marinarea corectă a cărnurilor se folosesc atât ingrediente lichide, cât și solide, dar și condimente și verdețuri. Ingredientele joacă un rol important în procesul de marinare. Lichidele ajută la penetrarea cărnii, iar condimentele și celelalte ingrediente oferă gust și arome deosebite.


Tipuri de ingrediente lichide folosite pentru marinarea cărnii de porc
Cele mai des folosite lichide sunt baițurile pe bază de alcool (vin, bere, coniac, etc). Însă, specialiștii în domeniu recomandă să nu fie adăugate în stare pură peste carne. Pentru o marinare optimă, acestea se vor fierbe ușor la tigaie cu diferite condimente. Este necesar să se evapore o parte din alcool, dar și să se aromatizeze lichidul cu ajutorul condimentelor.

Adăugat în stare pură, alcoolul constituie o barieră la suprafața cărnii. Astfel, aromele condimentelor nu mai pot pătrunde în interiorul cărnii. În schimb, prin procesul termic, alcoolul se evaporă. Astfel, sosul rămas în tigaie va fi plin de arome și gust deosebit. Nu uita că sosul de alcool se adăuga peste carne atunci când este complet răcit.

Alte lichide în care se poate marina carnea sunt sucurile de fructe și legume. Un rol important îl au sucurile acide, care sunt și cele mai des folosite. Pentru marinat carnea de porc se folosesc sucurile proaspete din lămâie sau portocale, dar și cele din ananas, papaya sau ghimbir. Acestea conțin anumite enzime cu rol în frăgezirea cărnii. Sunt enzime care pătrund rapid în carne, scurtând astfel timpul de marinare până la 30-40 de minute.

Un lichid nelipsit din orice marinadă este uleiul. Acesta are un rol deosebit în formarea unei cruste gustoase la suprafața fripturii de porc.


Tipuri de condimentele necesare pentru o marinadă perfectă
Sarea este ingredientul de bază pentru orice marinadă. Aceasta pătrunde foarte adânc în carne și frăgezește foarte bine fripturile.

Ceapa și usturoiul sunt ingrediente care nu ar trebui să lipsească din marinade. Adăugate tocate în rondele, oferă o savoare minunată cărnii.

Foarte importante pentru aromatizarea cărnii de porc sunt frunzele proaspete sau uscate de salvie, rozmarin, oregano sau cimbru. Chimenul măcinat și adăugat împreună cu boiaua de ardei oferă arome plăcute marinadei. Boabele de coriandru și cele de muștar mai pot fi adăugate cu succes în marinadă, ușor strivite.


Cum marinezi carnea de porc și cât timp durează marinarea
Porționează carnea în bucăți mai mici și îndepărtează-i tendoanele și surplusul de grăsime. Bate ușor carnea cu ciocanul de șnițele și înteap-o cu furculița sau o țepușă din loc în loc.

Pregătește unul din baițurile prezentate mai sus, adaugă condimentele preferate și scufundă bucățile de carne în această marinadă. Amestecă bine carnea cu marinada, apoi pune carnea împreună cu marinada în pungi de plastic cu fermoare de vidare. Videază pungile și pune-le la frigider.
Timpul de marinare diferă în funcție de tipul cărnii folosite. Pentru coastele de porc timpul aproximativ de marinare este de oră, la temperatura camerei. Pentru mușchiul de porc, cotletul sau ceafa, timpul de preparare poate dura chiar și 1-2 zile.