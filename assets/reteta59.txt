Chec simplu și economic – Ingrediente
- 2 ouă mari;
- 1 vârf de cuțit cu sare;
- 200 gr zahăr;
- 100 ml lapte;
- 100 ml ulei;
- 250 gr făină;
- 5 gr praf de copt;
- 25 gr pudră de cacao;
- 4 ml esență de rom;
- 4 ml esență de vanilie


Chec simplu și economic – Mod de preparare
Începe cu strângerea pe masa de lucru a ingredientelor și a ustensilelor necesare preparării. Ai nevoie de două boluri, un mixer sau un tel, o sită, două linguri și o formă de copt rotundă, cu diametrul de 25 cm. Pune hârtie de copt la baza tăvii, iar pereții laterali unge-i cu puțin ulei și presară făină peste ei.


Cum prepari aluatul de chec marmorat
Pune în bolul mixerului ouăle, zahărul și sarea. Amestecă intens ingredientele până când își vor dubla volumul. Adaugă laptele, uleiul și omogenizează bine compoziția. Pune deoparte 2 linguri de făină, iar pe cealaltă amestec-o bine cu praful de copt. Trece acest amestec prin sită deasupra compoziției pentru chec, în timp ce amesteci intens.

Împarte compoziția pentru chec simplu și economic în două părți egale. În prima parte adaugă cele două linguri de făină și esența de vanilie. În a doua parte adaugă pudra de cacao trecută prin sită și esența de rom.


Cum asamblezi și coci checul marmorat
Pornește cuptorul la 180 de grade Celsius. Pune o lingură în bolul cu compoziția de chec simplă și altă lingură în compoziția cu pudră de cacao. La mijlocul formei de copt pune două linguri din compoziția simplă. Peste acestea, pune două linguri din compoziția cu pudră de cacao. Continuă cu alte două linguri din compoziția simplă și repetă pașii până când se termină cele două compoziții. Apoi înclină forma de copt, ușor, într-o parte și în cealaltă pentru a se așeza compozițiile de chec uniform.

Coace minunatul chec simplu și economic pentru 35 de minute, la 180 de grade Celsius. Lasă-l să se tempereze în forma de copt pentru 10 minute, apoi transferă-l pe un platou sau un grătar de răcire.
Porționează-l după răcirea completă. Opțional, îl poți decora cu zahăr pudră pentru un aspect mai plăcut.