Ficăței de pui cu sos de roșii și usturoi – Ingrediente
- 500 gr ficăței de pui;
- 30 ml ulei de floarea soarelui;
- 20 gr unt;
- 1 ceapă mare;
- 5 căței de usturoi;
- 500 ml suc de roșii;
- 150 ml apă rece;
- puțin busuioc uscat;
- 1-2 foi de dafin;
- 1/2 linguriță boia de ardei dulce și afumată;
- 1/2 legătură de pătrunjel verde.


Ficăței de pui cu sos de roșii și usturoi – Mod de preparare
Curăță ficățeii de pui de pielițe și de tendoane, clătește-i cu apă rece și lasă-i la scurs. Între timp, curăță ceapa și cei trei căței de usturoi și toacă-le pe toate mărunt.
Când ficățeii de pui sunt bine scurși, răstoarnă-i pe prosoape de hârtie absorbante. Presează-i cu acestea pentru a te asigura că sunt uscați. Pune o tigaie adâncă cu uleiul la încins, la foc de intensitate medie. Când uleiul este bine înfierbântat, adaugă ficățeii de pui, ceapa tocată și cei trei căței de usturoi tocați. Amestecă bine ingredientele din tigaie pentru a te asigura că pătrunde uleiul printre ele. Presară câte puțină sare și piper în timp ce amesteci ușor.

Lasă ficățeii de pui să se rumenească bine pe toate părțile, apoi adaugă untul pentru a le oferi un plus de cremozitate. Adaugă sucul de roșii și condimentele, dar și 150 de mililitri de apă rece. Din acest moment poți să reduci intensitatea focului la minim. Așază un capac peste tigaia cu ficăței de pui cu sos de roșii și usturoi și lasă-i să se prepare încet pentru 20-30 de minute. Gustă sosul pe parcursul fierberii și mai adaugă sare și condimente după preferințe. Înainte de stingerea focului, adaugă în sosul de roșii doi căței de usturoi răzuiți.

La final, presară pătrunjelul verde bine spălat și tocat mărunt peste ficăței.


Cum poți servi ficățeii în sos de roșii
Poți servi ficățeii cu sosul aferent ca atare, alături de o salată verde, o salată de legume sau cu murăturile preferate. Îi mai poți servi cu o garnitură de cartofi natur, cu piure de cartofi, cu paste sau cu garnitură de orez.

Însă, foarte delicioși vor fi dacă îi savurezi cu o porție de mămăliguță clasică.
În timpul servirii mai presară puțină verdeață pentru un plus de prospețime.