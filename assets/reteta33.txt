Salată orientală – Ingrediente
Pe lângă ingredientele de bază care compun salata de cartofi, mai sunt necesare și ingrediente pentru prepararea maionezei clasice.


Ingrediente de bază:
- 500 gr cartofi albi
- apă și sare, pentru fiert
- 1-2 cepe roșii
- 200 ml oțet de vin
- 2-3 gr de sare
- 100 gr măsline negre
- opțional, 2-3 ouă fierte

Ingrediente pentru maioneză:
- 1 gălbenuș de ou, crud
- 1 linguriță de muștar clasic
- 300 ml ulei de floarea soarelui
- sare, după gust
- suc de lămâie, după gust
- 30 ml de apă minerală


Rețetă de salată orientală – Mod de preparare
Începe prepararea acestei rețete cu pregătirea ingredientelor principale. Spală bine cartofii și pune-i într-o oală încăpătoare. Toarnă apă rece peste ei atât cât să fie bine acoperiți. Pune oala cu cartofi pe flacăra aragazului, aprinsă la intensitate medie. Acoperă oala cu un capac pentru a urgenta fierberea cartofilor. Când apa începe să fiarbă, adaugă și o linguriță cu sare. Sarea va ajuta cartofii să se pătrundă mai rapid, dar le va potența și gustul.

În timp ce cartofii fierb, pune ceapa roșie la marinat. Curăță ceapa, clătește-o cu apă rece și tai-o în rondele subțiri. Pune rondelele de ceapă într-un bol, presară sare peste ele și adaugă oțetul. Amestecă-le pentru a se desface și a se marina uniform. Acoperă bolul cu capac și lasă ceapa să se marineze pentru aproximativ 30 de minute.

Pune măslinele în apă rece, dacă sunt foarte sărate. Fierbe ouăle tari și lasă-le și pe ele în apă rece. Când ai toate aceste ingrediente pregătite, poți să prepari maioneza.


Cum se prepară maioneza clasică
Pune în bolul mixerului gălbenușul, muștarul și puțină sare. Pornește mixerul și amestecă ingredientele, picurând și câte puțin ulei peste ele. Amestecă pentru început folosind o treaptă de intensitate mai mică a mixerului. pe măsură ce maioneza capătă consistență, mărește viteza mixerului. Adaugă pe parcursul amestecării ingredientelor și câte puțin suc de lămâie, proaspăt stors.

La final, pentru a oferi cremozitate maionezei, adaugă treptat și apa minerală. Potrivește gustul maionezei cu sare și pune-o la rece până când o adaugi în delicioasa salată orientală.

Când cartofii sunt bine fierți, scurge-i de apa fierbinte și trece-i prin apă rece pentru a-i putea curăța. Curăță-i și taie-i în bucăți mai mari. Amestecă-i cu maioneza clasică. Curăță ouăle și feliază-le grosier, Adaugă-le peste cartofii amestecați cu maioneză. Scurge rondelele de ceapă, scurge măslinele și adaugă-le în bolul cu salată.

Poți așeza ingredientele frumos în straturi, pentru un aspect mai plăcut.
Pentru un plus de prospețime, poți presăra peste salată rondele de ceapă verde sau verdeață tocată.