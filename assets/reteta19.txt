 Ingrediente

- 500 gr cartofi albi
- 500 gr carne de pui (pulpe și piept de pui)
- 2 cepe galbene
- 2 căței de usturoi
- 2 morcovi
- 1 rădăcină de pătrunjel sau țelină
- 2-3 linguri de ulei
- 2-3 linguri cu bulion de roșii
- 1 crenguță de cimbru
- 2 foi de dafin
- sare și piper, după gust
- 1/2 linguriță boia de ardei dulce
- apă cât să acoperi ingredientele
- pătrunjel verde și frunze de busuioc, pentru decor



Tocană de cartofi cu pui – Mod de preparare
Primul pas în prepararea unei rețete cu carne constă în pregătirea cărnii. Porționează carnea de pui în bucăți mai mici și condimenteaz-o cu sare și piper. Dacă optezi pentru pulpe de pui, este suficientă să separi partea superioară de cea inferioară. Pieptul de pui se taie mai întâi pe jumătate, apoi fiecare jumătate se taie în sferturi.

Când ai carnea pregătită, pune un ceaun sau o cratiță cu uleiul la foc mediu. Pune și o oală cu apă la fiert. Lasă uleiul să se înfierbânte și rumenește bucățile de carne în el. Întoarce-le de pe o parte pe cealaltă și rumenește-le uniform, pentru 3-4 minute. Scoate carnea în alt vas și păstreaz-o acoperită până o vei adăuga în mâncare.
Curăță ceapa și usturoiul, toacă-le mărunt și călește-le în uleiul de pe foc. Amestecă intens pentru a nu se arde. Lasă-le pe foc până când își schimbă culoarea, apoi adaugă morcovii curățați și feliați în rondele. Tot acum adaugă și rădăcina de pătrunjel curățată și tocată rondele. Poți înlocui rădăcina de pătrunjel cu țelină, dar ai grijă să nu pui o cantitate mare. Țelina are un gust mai accentuat și poate influența gustul preparatului.

Amestecă bine ingredientele pentru 1-2 minute, atât cât să-și degaje aroma în uleiul din vas. Pune înapoi carnea de pui și adaugă apă fierbinte atât cât să fie bine acoperite ingredientele. Acoperă vasul cu un capac și lasă ingredientele să fiarbă la foc de intensitate mai mică, pentru aproximativ 15 minute. Dacă se formează spumă deasupra, o înlături cu o spumieră.


Când se adaugă cartofii în tocană?
Cartofii se pătrund foarte rapid, comparativ cu ceapa sau morcovii. Se vor adăuga în mâncăruri după ce sunt bine pătrunse celelalte ingrediente.

Când carnea de pui se pătrunde bine la testul cu furculița, poți adăuga cartofii curățați și tocați în cuburi mai mari. Lasă-i să fiarbă aproximativ 8-10 minute și testează-i dacă sunt pătrunși, cu cu ajutorul unei furculițe. Dacă au început să se pătrundă, poți adăuga și bulionul amestecat cu puțină apă fierbinte și boiaua de ardei.

Tot acum adaugă foile de dafin și crenguța de cimbru. Acestea se adaugă spre final de fierbere pentru că au o aromă intensă și nu necesită fierbere îndelungată pentru ca aceasta să se degaje.

Gustă delicioasa tocană de cartofi cu pui și mai adaugă sare și piper dacă consideri că mai este nevoie. După adăugarea bulionului, mai lasă preparatul să fiarbă aproximativ 10 minute. Stinge focul și adaugă verdeața tocată mărunt.

Servește tocana fierbinte, alături de salata preferată. Spor și poftă bună!