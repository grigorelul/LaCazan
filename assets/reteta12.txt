Rețetă de cozonac de post – Ingrediente
Chiar dacă lista de ingrediente pare mare, acestea sunt simple și la îndemâna oricui. Oricine dispune de ele în cămară.

Pentru aluat de cozonac:
- 500 gr făină
- 25 g drojdie proaspătă
- 150 gr zahăr
- 200 ml apă
- 100 ml ulei
- coaja și sucul de la 1/2 portocală
- coaja de la 1/2 lămâie
- 1/4  linguriță de sare
- 1/4 linguriță de turmeric

 Pentru umplutură:
- 150 gr nucă măcinată
- 75 gr stafide
- 50 gr pesmet
- 50 gr zahăr
- 15 gr cacao
- 20 ml esență de rom
- 150 ml apă

Pentru sirop:
- 50 ml apă
- 50 gr zahăr
- zahăr tos pentru decor


Cozonac de post cu nucă, stafide și cacao – Mod de preparare
Începe prin a aduce toate ingredientele din listă pe masa de lucru și lasă-le 30 de minute să ajungă la aceeași temperature.


Cum se prepară aluatul pentru cozonac de post
Cerne făina într-un bol, de două ori, pentru a fi aerate. Adaugă coaja de la lămâile și coaja de la portocală, răzuite foarte fin. Adaugă și sarea, turmericul și amestecă bine ingredientele. Turmericul adăugat va colora frumos aluatul de cozonac.

În alt vas, pregătește maiaua de drojdie. Amestecă drojdia bine sfărâmată cu o lingură de zahăr și toarnă 30 ml de apă caldă. Omogenizează compoziția și las-o la dezvoltat până își dublează volumul și se creează bule de aer.

Creează puțin loc la mijlocul făinii din vas și pune acolo maiaua de drojdie. Amestecă apa caldă cu sucul de portocală. Toarnă acest lichid, treptat, peste ingredientele din vas și amestecă continuu până obții un aluat ușor ferm. Încorporează și uleiul, omogenizează aluatul și acoperă-l cu un ștergar. Lasă-l la dospit, la loc cald pentru aproximativ o oră.


Cum se prepară umplutura pentru cozonac de post cu nucă, cacao și stafide
Pune stafidele într-un bol cu apă caldă pentru 15 minute să se hidrateze.

Amestecă într-un vas, la foc încet, apa cu zahărul, pudra de cacao, nuca măcinată și pesmetul. Amestecă-le doar până rezultă o compoziție omogenă. Lasă compoziția la temperat și adaugă esența de rom.

Când aluatul de cozonac s-a dospit, împarte-l în două și întinde-l pe masa unsă cu ulei, în două foi. Unge foile cu compoziția pentru umplutură și presară stafidele bine scurse. Rulează foile de aluat cu umplutura la interior, apoi împletește frumos rulourile și așază cozonacul în tava tapetată cu hârtie de copt.
Mai lasă-l la dezvoltat 15 minute, timp în care pornești cuptorul la 175 grade Celsius. Coace cozonacul pentru 50 de minute sau până se rumenește bine la suprafață.
Între timp, pregătește un sirop, pe foc, din 50 ml apă cu 50 gr zahăr. Fierbe siropul până devine consistent.

În ultimele 5 minute de coacere, scoate tava cu cozonac de post cu nucă, stafide și cacao, unge cozonacul la suprafață cu siropul, cu ajutorul unei pensule și presară zahăr tos pe deasupra.

Lasă cozonacul să se tempereze bine înainte de a-l porționa.