Supă cremă de ciuperci cu lapte de cocos – Ingrediente
- 1 kg ciuperci champignon
- 20 ml ulei de floarea soarelui
- 1 ceapă mare
- 3 căței de usturoi
- 100 ml vin alb sau roșu sec
- 500 ml supă de legume
- 30 gr amidon din porumb, sau făină
- 400 ml de lapte de cocos
- puțin busuioc uscat
- sare și piper, după gust
- 1 legătură de pătrunjel verde


Supă cremă de post – Mod de preparare
Pune o tigaie wok la foc mediu și încălzește uleiul. Curăță ceapa și usturoiul și toacă-le mărunt. Adaugă-le în tigaie și sotează-le timp de 5 minute. Amestecă intens pentru a nu se arde.
Curăță ciupercile de impurități și șterge-le bine cu prosoape de hârtie umezite. Nu le spăla sub jet de apă, pentru a nu pătrunde apa în interiorul lor.

Feliază ciupercile și adaugă-le peste ingredientele din tigaie. Amestecă intens, adaugă și busuiocul uscat, apoi vinul. Lasă ingredientele să fiarbă până se evaporă alcoolul. Adaugă supa de legume, iar după ce atinge punctul de fierbere, redu intensitatea focului la minim. Acoperă tigaia cu un capac și lasă supa să fiarbă aproximativ 15 minute.

Dacă nu ai supă de legume, poți pune apă.
Amestecă amidonul de porumb cu aproximativ 50 ml de apă rece. Adaugă-l în supă amestecând energic timp de 1-2 minute. Dacă supa este prea lichidă, mai poți adăuga o lingură de amidon de porumb, activat în puțină apă. Poți opta pentru a înlocui amidonul cu făină, dacă îți este mai familiar ingredientul.
Potrivește gustul supei cu sare și piper.
Ultimul pas constă în procesarea supei cu ajutorul unui blender vertical. Consistența supei va fi cremoasă și ușor cursivă. Este delicioasă supa cremă de ciuperci, servită caldă, decorată cu pătrunjel verde. Poate fi servită cu pâine prăjită sau cu niște crutoane aromate.