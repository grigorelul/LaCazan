Tort de ciocolată cu zmeură – Ingrediente
Ingredientele pentru acest tort sunt foarte simple, însă este necesară o atenție deosebită la calitatea acestora. Pentru reușita unui tort cu ciocolată, îți recomandăm să folosești unt și ciocolată calitative, deoarece acestea sunt ingrediente de bază în realizarea acestui desert.

Ingrediente pentru un blat de tort cu diametrul de 25 cm:
- 7 ouă medii
- 175 gr zahăr
- 200 gr ciocolată amăruie cu peste 55% cacao
- 200 gr unt cu 82% grăsime
- 50 ml lapte
- 1 linguriță esență de rom
- 300 gr făină
- 1 vârf de linguriță cu sare
- 1/4 linguriță bicarbonat de sodiu
- 5 gr praf de copt

Ingrediente pentru crema de ciocolata cu zmeură:
- 400 ml frișcă lichidă, ușor îndulcită
- 200 g ciocolată cu lapte
- 100 g ciocolată amăruie (70 % cacao)
- 150 g zmeură proaspătă

Ingrediente pentru decor:
- 100 gr zmeură
- frunzulițe de mentă
- sticksuri de ciocolată


Tort de ciocolată cu zmeură – Mod de preparare
Împarte ingredientele pe categorii, înainte de a începe procesul de preparare al blatului de tort. Oprește pe masa de lucru doar ingredientele pentru realizarea blatului de tort. Pe cele pentru cremă și pentru decor pune-le la loc răcoros.


Cum prepari blatul de tort cu ciocolată
Pornește cuptorul la 180 de grade Celsius. Rupe ciocolata în bucăți mici și pune-o într-un vas, pe baie de aburi, împreună cu untul și laptele. Amestecă până când se topesc ingredientele solide și se omogenizează compoziția. Las-o deoparte să se tempereze.

Ia două boluri și separă în ele albușurile de gălbenușuri. Presară puțină sare peste albușuri și mixează-le până obții o compoziție spumoasă. Adaugă treptat zahărul și mixează energic, folosind treapta superioară a mixerului până va rezulta o bezea fermă.

Amestecă compoziția de ciocolată cu gălbenușurile, iar făina amestec-o cu praful de copt și bicarbonatul și trece amestecul printr-o sită. Praful de copt are rolul de a dezvolta compoziția în timpul procesului termic. Bicarbonatul are rolul de a o frăgezi și a-i oferi o ușoară umiditate. Astfel, blatul de tort nu mai necesită însiropare.

Scoate mixerul din bezeaua de albușuri și folosește în continuare o spatulă sau un tel de silicon. Peste bezeaua de albușuri adaugă compoziția de gălbenușuri cu ciocolată. Amestecă ușor cele două compoziții, folosind mișcări circulare, de jos în sus.

Adaugă esența de rom, apoi încorporează treptat amestecul de făină cu praf de copt și bicarbonat de sodiu.

Tapetează forma de tort cu hârtie de copt la interior și întinde compoziția pentru blat de tort în ea. Coace blatul de tort pentru 30-35 de minute la 180 grade Celsius. Lasă-l să se tempereze în forma de copt, apoi transferă-l pe un platou.


Cum prepari crema pentru tort de ciocolată cu zmeură
Pune într-un vas, la foc mic, frișca lichidă și las-o să se încălzească, dar fără a atinge punctul de fierbere. Stinge focul și adaugă ciocolata ruptă în bucăți mici. Amestecă intens până se topește ciocolata și se omogenizează compoziția.

Lasă compoziția de ciocolată să se răcească, mai întâi pe masa de lucru, apoi pune-o în frigider pentru 30 de minute. După acest interval, introdu mixerul în cremă și proceseaz-o până capătă cremozitate. Adaugă zmeura și amestecă ușor pentru a se încorpora uniform.


Cum asamblezi tortul
Când blatul de tort este perfect răcit, secționează-l în două părți aproximativ egale. Așază partea de deasupra, care este mai neuniformă, pe platoul de tort. Încercuiește-o cu inelul detașabil de la forma de copt. Întinde 1/3 din crema de ciocolată peste blat și adaugă a doua parte de blat. Peste acesta întinde a doua parte de cremă. Pune tortul la rece pentru aproximativ două ore. În acest timp, crema va deveni mai fermă, iar straturile tortului se vor așeza uniform.

Scoate tortul de la rece, îndepărtează inelul circular și unge cu restul de cremă lateralele tortului. Așază sticksurile de ciocolată de jur împrejur și leagă tortul cu o bandă de pânză, mai lată. Pune-l din nou tortul la rece, pentru 1-2 ore, pentru a-l putea secționa frumos.
Decorează tortul cu zmeură proaspătă, înainte de a-l porționa.