Tort de biscuiți cu ciocolată și fistic – Ingrediente
Ingredientele pentru acest minunat tort se împart în două categorii: ingrediente pentru baza tortului și ingrediente pentru decor.

Ingrediente pentru baza tortului:
- 1 kg biscuiți clasici;
- 400 gr ciocolată amăruie cu 55% masă de cacao;
- 400 gr unt cu 82% grăsime;
- 800 ml lapte;
- 200 gr zahăr;
- 5 gr sare;
- 10 ml esență de rom

Ingrediente pentru decor:
- 100 gr fistic;
- 50 gr ciocolată albă ;
- 100 gr ciocolată amăruie;
- 150 ml smântână lichidă, pentru frișcă


Tort de biscuiți cu ciocolată și fistic – Mod de preparare
Începe cu pregătirea biscuiților pe care îi rupi în bucăți mai mici și îi pui într-un vas încăpător. Nu este necesar să-i mărunțești foarte mult, cu cât sunt mai mari bucățile de biscuiți, cu atât aspectul tortului va fi mai spectaculos. Când ai biscuiții pregătiți poți prepara siropul .


Cum prepari siropul de ciocolată
Pune un vas pe flacăra aragazului, la intensitate medie și adaugă laptele în el. Lasă-l să fiarbă până începe să se ridice spuma la suprafață. Dă vasul deoparte de pe foc și adaugă sarea și zahărul în lapte. Amestecă intens până când acestea se topesc.

Taie untul în bucăți mici și adaugă-l în laptele fierbinte. Rupe și ciocolata amăruie în bucăți mici și adaug-o și pe aceasta în laptele fierbinte. Amestecă intens cu un tel în formă de pară până când ingredientele sunt topite și obții un sirop consistent, de textura unui sos. Lasă siropul de ciocolată deoparte și îmbracă interiorul unei forme clasice de chec cu folie de prospețime, sau folie de aluminiu.

Adaugă în siropul de ciocolată și esența de rom și toarnă-l cald peste biscuiții din vas. Amestecă ușor cu o spatulă să pătrundă siropul printre biscuiți, apoi răstoarnă amestecul în forma de chec. Pune tortul la rece pentru cel puțin o oră.


Cum decorezi deliciosul tort de biscuiți cu ciocolată și fistic
Când tortul de biscuiți a căpătat fermitate, la frigider, răstoarnă-l pe un platou dreptunghiular.

Pune un vas cu 100 ml de smântână la încălzit, pe flacăra aragazului. Adaugă ciocolata amăruie ruptă în bucăți mici. Ridică vasul de pe foc și amestecă intens până când ciocolata este bine topită. Lasă ciocolata să se tempereze 10 minute, apoi o torni deasupra tortului și o întinzi uniform peste acesta.

Pune un alt vas cu 50 ml de smântână lichidă la încălzit și adaugă ciocolata albă, ruptă în bucăți mici. Ridică vasul de pe foc și amestecă bine până când ciocolata albă este topită. Las-o să se tempereze 10 minute și trasează cu ea dungi peste glazura de ciocolată neagră. Folosește un săculeț de decorat prăjituri pentru a putea crea dungi uniforme.

Deasupra tortului presară fisticul curățat și pune tortul la rece pentru 30 de minute. Va arăta spectaculos în secțiune!

Porționează tortul în felii cu grosimea de 2 cm, pentru a se așeza frumos pe farfurie.
