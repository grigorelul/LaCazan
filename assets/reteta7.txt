Pate de ciuperci cu nuci – Ingrediente
- 500 gr ciuperci champignon, proaspete
- 1 ceapă de mărime medie
- 3 căței de usturoi
- 100 gr miez de nucă
- 3 linguri de ulei de floarea soarelui
- sare și piper, după gust
- 2 linguri de ulei de palmier, opțional


Mod de preparare
Începe cu pregătirea ingredientelor, care deseori îți ocupă mai mult timp decât prepararea lor. Curăță ciupercile de impurități și îndepărtează-le partea din codiță cu pământ.

Cu ajutorul unor prosoape de hârtie umezite, șterge bine ciupercile, apoi taie-le în felii grosiere. Ciupercile nu necesită spălare cu apă pentru a nu pătrunde apa în ele și a-și pierde gustul.

Curăță ceapa și usturoiul și toacă-le mărunt. Curăță și miezul de nucă pentru a te asigura că ai îndepărtat eventualele coji. Când ai toate aceste ingrediente pregătite, poți da startul preparării pateului.


Cum prepari pateul de post din ciuperci și nuci
Pune o cratiță pe flacăra aragazului și adaugă uleiul în ea. Lasă uleiul să se înfierbânte, apoi adaugă ceapa și un cățel de usturoi. Călește ingredientele pentru 1-2 minute, amestecându-le să nu se ardă. Adaugă ciupercile feliate și presară puțină sare peste ele. Amestecă-le cu ceapa și usturoiul călite. Sarea adăugată peste ciuperci le va ajuta să evapore mai rapid lichidul din ele. Lasă ciupercile să fiarbă în propriul lichid pentru aproximativ 15 minute. Amestecă-le constant și asigură-te că se pătrund uniform.

Între timp, ocupă-te de celelalte ingrediente. Într-un mojar cu pistil pune cei doi căței de usturoi curățați. Adaugă puțină sare și pisează usturoiul ca pentru mujdei. Adaugă și miezul de nucă și zdrobește-l ușor. Poți măcina miezul de nucă cu ajutorul robotului, însă amestecat cu usturoiul, aromele se vor întrepătrunde mai bine.

Când ciupercile s-au pătruns, iar lichidul s-a evaporat, procesează-le cu ajutorul unui blender și transformă-le în pastă. Amestecă pasta de ciuperci cu cea de nuci, adaugă sare și piper după gust și poți servi deliciosul pate de ciuperci cu nuci după pofta inimii.

Dacă dorești să depozitezi pateul pentru mai târziu, pune-l într-un bol sau un borcan de sticlă.
Adaugă puțin ulei de palmier ușor încălzit deasupra, astfel încât să fie pateul acoperit. Adaugă și o crenguță de cimbru sub ulei, pentru a aromatiza plăcut pateul. Pune-l la frigider și îl poți păstra pentru 1-2 săptămâni. Uleiul de palmier se va solidifica la rece, ca și untul și va asigura pateului o peliculă protectoare împotriva alterării acestuia.