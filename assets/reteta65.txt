Millefeuille cu cremă de vanilie și zmeură – Ingrediente
Ingredientele necesare acestui desert minunat se împart în două categorii. Ai nevoie de ingrediente pentru aluat fraged și ingrediente pentru cremă și decor.

Ingrediente pentru aluatul fraged:
- 150 gr făină albă
- 150 gr pesmet de biscuiți
- 50 gr zahăr pudră
- 2 ouă de mărime medie
- 150 gr unt cu 82% grăsime
- coaja răzuită de la o lămâie bio
- 1 praf de sare

Ingrediente pentru crema de vanilie și decor:
- 500 gr mascarpone
- 200 gr zahăr pudră, cu aromă de vanilie
- 1 praf de sare
- sucul de la 1/2 lămâie


Millefeuille cu cremă de vanilie și zmeură – Mod de preparare
Începe cu prepararea aluatului fraged pe care îl lași 30 de minute la relaxat, înainte de coacere. Între timp, prepari și crema de vanilie.


Cum prepari aluatul fraged
Pe o planșetă de lucru trece făina prin sită și adaugă peste ea pesmetul de biscuiți. Dacă nu ai acest pesmet de biscuiți îl poți pregăti rapid măcinând 150 gr de biscuiți digestivi cu ajutorul robotului de bucătărie.
Adaugă zahărul pudră, sarea, cele două ouă și untul rece, tăiat în bucăți mai mici. Frământă cu mâinile toate aceste ingrediente până când obții un aluat omogen și ușor nisipos, precum aluatul pentru tarte. Împachetează aluatul în folie de prospețime și lasă-l la relaxat 30 de minute, la loc răcoros.

După acest interval de relaxare, pornește cuptorul la 200 de grade Celsius. Cu ajutorul sucitorului de aluaturi, întinde aluatul într-o foaie de dimensiunile celei mai mari tăvi de cuptor pe care o deții. Decupează cu lama unui cuțit fâșii dreptunghiulare din aluat, atât cât dorești să fie de mari porțiile de prăjitură. Aranjează aceste fâșii de aluat în tava de copt tapetată cu hârtie, la mici distanțe unele față de altele. Coace fâșiile de aluat pentru 5-6 minute la 200 de grade Celsius.

Poți coace câte două tăvi cu aluat, folosind funcția de ventilație a cuptorului.


Cum prepari crema pentru millefeuille cu cremă de vanilie și zmeură
Pune mascarponele într-un bol. Adaugă zahărul pudră și sucul de lămâie și amestecă intens până când ajungi la o compoziție cremoasă. Adaugă un praf de sare pentru accentuarea gustului și crema este gata.

Pune crema de vanilie într-un săculeț de decorat prăjituri și torturi, cu dui simplu la capăt. Pe fiecare fâșie de aluat, răcită, creează mici grămăjoare din cremă. Adaugă printre acestea câteva bucăți de zmeură. Suprapune grupuri de câte trei fâșii de aluat decorate în acest fel.
Aranjează prăjiturile frumos pe un platou dreptunghiular. Te vei bucura de o armonie de gusturi și culori într-un desert simplu și rapid de preparat.