Ruladă cu ciocolată și chili – Ingrediente
Nu sunt necesare ingrediente complexe pentru a prepara această minunată ruladă. Ai nevoie de câteva ingrediente simple pentru foaia de ruladă și alte câteva ingrediente pentru crema de ciocolată cu chili.


Pentru foaie de ruladă în tavă cu dimensiunile de 24/42 cm:
- 5 ouă medii;
- 100 gr făină;
- 25 gr cacao;
- 125 gr zahăr;
- 50 ml ulei;
- un praf de sare;
- 20 ml esență de rom;
- puțin zahăr pudră pentru după coacere

Pentru cremă de ciocolată cu chili:
- 400 gr ciocolată de calitate;
- 450 ml frișcă lichidă, îndulcită;
- 1 praf de sare;
- 50 gr de unt, opțional;
- 3 gr fulgi de chili


Rețetă de ruladă cu ciocolată și chili – Mod de preparare
Începe cu prepararea foii de ruladă, care necesită trei etape: pregătirea compoziției, coacerea acesteia și răcirea.


Cum prepari foaia de ruladă cu pudră de cacao
Pentru a prepara foaia de ruladă cu cacao mai întâi separă în două boluri albușurile de gălbenușuri. Lasă albușurile pentru minim 10 minute la temperatura camerei, presărate cu puțină sare.

Între timp pornește cuptorul la 180 de grade Celsius. Amestecă gălbenușurile cu jumătate din cantitatea de zahăr până când se deschid la culoare și devin spumoase. Adaugă uleiul și esența și omogenizează compoziția. Încorporează treptat făina cernută împreună cu pudra de cacao.

Mixează albușurile până când devin cristaline, apoi adaugă lingură cu lingură, restul din cantitatea de zahăr. Mixează compoziția energic până se transformă într-o bezea fermă. Încorporează treptat bezeaua de albușuri în compoziția de gălbenușuri, amestecând ușor cu o spatulă.
Unge tava cu ulei și așază în ea hârtie de copt, apoi întinde în ea compoziția pentru foaia de ruladă. Pune tava la cuptor și coace foaia de ruladă pentru 20-25 de minute la 180 de grade Celsius. Între timp, poți prepara crema pentru ruladă cu ciocolată și chili.


Cum prepari crema de ciocolată cu chili
Pune frișca lichidă într-o crăticioară cu pereți dubli. Așază crăticioara la foc de intensitate mică spre medie și lasă frișca lichidă să se înfierbânte. Urmărește ca aceasta să nu atingă punctul de fierbere, pentru a nu-și pierde din proprietăți. Stinge focul, rupe ciocolata în bucăți mici și adaug-o în frișca încălzită, împreună cu untul. 

Amestecă intens până când se topesc ingredientele solide și obții o compoziție omogenă, dar ușor cursivă. Adaugă un praf de sare și fulgii de chilli măcinați și lasă compoziția de ciocolată la răcit. Când este bine răcită, pune-o la frigider pentru 30 de minute.


Cum asamblezi delicioasa ruladă cu ciocolată și chili
Când crema de ciocolată este bine răcită, introdu mixerul în ea și amestecă intens până când aceasta capătă volum și cremozitate.

Scoate tava cu foaia de ruladă coaptă din cuptor și las-o 5 minute să se tempereze în tavă. Apoi acoper-o cu un ștergar bine umezit cu apă fierbinte, dar scurs. Mai las-o așa 10 minute. Apoi, presară puțin zahăr pudră peste foaia de ruladă și răstoarn-o pe o foaie de hârtie pergament. Îndepărtează ușor hârtia de copt de pe dosul foii de ruladă.
Întinde peste ea crema de ciocolată cu chili și uniformizeaz-o cu o spatulă de tort. Apoi ruleaz-o încet pe lungime și împachetează rulada în hârtia de copt. Pune-o la rece pentru cel puțin o oră, apoi o poți porționa.