Spanakopita de post – Ingrediente
- 1 kg de baby spanac proaspăt
- 500 gr tofu în saramură
- 1 legătură de ceapă verde
- 1 fir de usturoi verde
- 1/2 legătură de pătrunjel verde
- 1/2 legătură de mărar verde
- 3-4 linguri de ulei de măsline
- sare și piper, după gust
- 1 pachet cu foi de plăcintă de post
semințe de susan alb și negru


Mod de preparare
Înainte de a da start pregătirii ingredientelor pentru plăcintă, scoate foile de plăcintă de la congelator și lasă-le la dezghețat.


Cum prepari compoziția pentru umplut plăcinta de post
Dacă optezi să folosești spanac matur, cumpărat de la piață, acesta necesită curățarea frunzelor de pe lujeri, clătirea și opărirea lor pentru 1 minut în apă clocotită cu sare. Dacă optezi pentru frunzele de baby spanac, acestea nu se vor mai opări pentru a nu-și pierde proprietățile.

Pune o tigaie cu 1-2 linguri de ulei de măsline la încins. Curăță ceapa și usturoiul verde, toacă-le mărunt și adaugă-le în tigaie. Amestecă-le pentru 1-2 minute în ulei, atât cât să se pătrundă ușor. Stinge focul și lasă ingredientele la răcit.

Spală frunzele de baby spanac și lasă-le să se scurgă bine într-o sită. Spală și pătrunjelul verde și mărarul verde, și lasă-le la scurs. Apoi, toacă frunzele de spanac mărunt, la fel și pătrunjelul și mărarul și amestecă-le cu ingredientele din tigaie, răcite. Adaugă tofu tocat în bucăți mici sau sfărâmat, sare și piper, după gust.


Cum asamblezi și coci delicioasa plăcintă spanakopita de post
După ce ai pregătit toate ingredientele din listă, iar foile de plăcintă s-au decongelat, pornește cuptorul la 180 de grade Celsius.

Grupează foile de plăcintă în 3 grupuri a câte 4 sau cinci foi, în funcție de câte se găsesc în pachet. Împarte și compoziția de spanac în trei părți. Unge foile între ele cu ulei de măsline, iar peste ultima foaie adaugă amestecul de spanac cu verdeață și tofu.

Rulează pachetele de foi peste umplutură și așază rulourile sub formă de spirală în tava de copt. Folosește o tavă rotundă cu diametrul de 26-28 cm, pe care o tapetezi cu hârtie de copt.

Unge spirala obținută cu ulei de măsline deasupra și presară semințe de susan.
Coace minunata plăcintă spanakopita de post la 180 de grade Celsius, pentru 35-40 de minute. Las-o să se răcească bine înainte de a o secționa și savura cu poftă. Spor la preparat și poftă bună la preparat!