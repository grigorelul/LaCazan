Tort tablă de șah – Ingrediente
Ingredientele pentru acest tort sunt foarte simple, o parte din ele le ai, cu siguranță, în cămară și în frigider. Ai nevoie de ingrediente pentru blaturile de tort și de cele pentru cremă, glazură și decor.


Ingrediente pentru blatul de tort simplu:
- 4 ouă medii
- 125 gr zahăr
- 100 gr făină
- 2 gr sare
- 10 ml esență de vanilie

Ingrediente pentru blatul de tort cu cacao:
- 4 ouă medii
- 125 gr zahăr
- 80 gr făină
- 20 gr pudră de cacao
- 2 gr sare
- 10 ml esență de rom

Ingrediente pentru crema ganache de ciocolată:
- 400 ml frișcă naturală, lichidă
- 200 gr ciocolată amăruie
- 200 gr ciocolată cu lapte

Ingrediente pentru glazură de ciocolată:
- 120 ml frișcă lichidă
- 100 gr ciocolată amăruie

Ingrediente pentru decor:
- 50 gr vermicelli de ciocolată
- 100 gr frișcă bătută


Rețetă de tort Mozaic – Mod de preparare
Pentru a-ți ușura munca, adu ingredientele pe masa de lucru și împarte-le pe categorii. Caută și ustensilele de lucru pentru a le avea la îndemână. Îți sunt necesare două boluri, două crăticioare, un mixer sau un tel și o spatulă de silicon.


Cum prepari blatul simplu de tort
Pentru început, pornește cuptorul la 180 de grade Celsius.

În două boluri, separă albușurile de gălbenușuri. Presară sare peste albușuri și amestecă-le cu ajutorul mixerului sau telului până când devin cristaline. Adaugă, treptat, zahărul și amestecă în continuare până când obții o bezea fermă. Îndepărtează mixerul și introdu în bezea o spatulă de silicon. Încorporează în bezea gălbenușurile, amestecând cu mișcări circulare, de jos în sus.

Apoi, încorporează și făina, folosind aceleași mișcări circulare. Tapetează cu hârtie de copt o formă de tort cu diametrul de 24 cm. Întinde în forma de copt compoziția pentru blat de tort simplu și pune forma de copt la cuptor pentru 20-25 de minute, la 180 de grade Celsius.

Lasă blatul de tort să se tempereze 10 minute în forma de copt, apoi îl poți răsturna pe un grătar de răcire.


Cum prepari blatul de tort cu cacao
Pentru a prepara cel de-al doilea blat de tort cu cacao, procedezi similar ca la blatul de tort simplu, însă este necesar să amesteci făina cu pudra de cacao. Coci și blatul de tort cu cacao tot pentru 20-25 de minute, la 180 de grade Celsius.

Ca și la blatul simplu, îl lași să se tempereze mai întâi în forma de copt, apoi îl răstorni pe un suport de răcire. Între timp, te ocupi de crema de ciocolată pentru umplerea blaturilor de tort.


Cum prepari crema de ciocolată pentru minunatul tort Mozaic
Pune frișca lichidă într-un vas cu pereți dubli. Așază vasul pe flacăra aragazului aprinsă la intensitate mică spre medie.

Lasă frișca lichidă să se încălzească, dar fără a atinge punctul de fierbere pentru a nu-și pierde proprietățile. Rupe ciocolata în bucăți mici și adaug-o în frișca lichidă încălzită.

Stinge focul și amestecă intens ingredientele din vas până când ciocolata este topită și obții o compoziție omogenă. Lasă compoziția de ciocolată la răcit, mai întâi pe masa de lucru, apoi pune vasul la frigider.

Este important să fie rece compoziția de ciocolată pentru a o putea amesteca bine ulterior și a-i oferi cremozitatea necesară. Când este bine răcită, introdu mixerul în compoziție și o amestecă folosind treapta superioară a mixerului până capătă volum și cremozitate.


Cum asamblezi tortul Mozaic
Secționează cele două blaturi de tort în două părți transversale. Cu ajutorul a două inele metalice, secționează cele patru părți din laturile de tort în câte trei cercuri fiecare. Acum, asamblează blaturile la loc, dar intercalându-le între ele. Vei obține patru blaturi în câte două culori, consecutive.
Așază pe platou primul blat de tort și unge-l cu un strat subțire din crema de ciocolată. Peste aceasta așază al doilea blat. Continuă procedeul până când poziționezi toate cele patru blaturi bicolore. Continuă să întinzi crema de ciocolată și deasupra ultimului blat de tort, dar și pe lateralele acestuia. Pune tortul astfel asamblat la rece pentru aproximativ o oră. În acest interval de timp crema de ciocolată devine mai fermă și poți prepara glazura pentru decor.


Cum prepari glazura de ciocolată pentru tort Mozaic
Glazura de ciocolată se prepară în același mod ca cea de ciocolată. Diferă doar cantitățile ingredientelor. Așadar, încălzește frișca lichidă și topește în ea ciocolata ruptă mărunt. Amestecă intens până când obții o compoziție ușor fluidă. Lasă glazura să se tempereze 5 minute, apoi toarn-o deasupra tortului. Înclină tortul într-o parte și în cealaltă să se glazureze și pe laterale. Cu o spatulă de tort nivelează glazura uniform pe toate părțile tortului.

Pune tortul la rece pentru cel puțin o oră pentru a se întări glazura. Apoi îl poți decora pe laterale cu vermicelli de ciocolată, iar deasupra cu frișcă, pentru un contrast de culoare.
Vei obține un tort delicios și spectaculos cu formă de tablă de șah.