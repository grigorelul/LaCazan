Aluat pentru pâine de casă – Ingrediente
- 500 gr făină tip 650;
- 300 ml apă caldă;
- 2 gr drojdie uscată;
- 10 gr sare


Pâine de casă fără frământare – Mod de preparare
Într-un bol încăpător, pune apa călduță, drojdia uscată și sarea, apoi adaugă făina.
Cu o spatulă de lemn sau de silicon, amestecă toate ingredientele pana când obții un aluat compact și moale.

Acoperă bolul cu o folie de prospețime și lasă aluatul la dospit la temperatura camerei timp de 30 de minute. După acest interval, amestecă din nou aluatul cu spatula. Acoperă-l și pune bolul cu aluat la frigider pentru cel puțin 1 oră.

Timpul total de dospire poate varia între 2 ore și 20 de ore, în funcție de cât timp ai la dispoziție. Cu cât timpul de dospire este mai îndelungat, cu atât va avea un miez mai pufos. Noi vom prezenta rețeta de pâine cu timpul mai scurt de dospire.


Cum împachetezi aluatul pentru pâinea fără frământare
După dospirea la rece transferă aluatul pe masa de lucru presărată cu făină. Întinde-l într-o foaie, nu foarte subțire și presară făină peste ea. Împachetează-l în trei, pe lățime, apoi în trei pe lungime. Acest procedeu se numește stretch and fold, adică întinde și pliază. Lasă aluatul pliat 10 minute la odihnit, la temperatura camerei. Apoi, întinde-l din nou, pliază-l în trei, pe lungime și rulează-l foarte strâns ca un cilindru.

Transferă aluatul pentru pâine de casă fără frământare într-un coș rotund de dospit.
Presară făină peste el și acoperă-l cu un ștergar. Mai lasă-l la dospit 30-40 de minute, la temperatura camerei.

Pornește cuptorul la 230 de grade Celsius.

Transferă aluatul în oala rotundă tapetată cu hârtie de copt. Crestează-l cu o lamă subțire de cuțit și acoperă oala cu capac. Pune oala pe raftul de la mijloc al cuptorului, iar sub acesta pune o tavă cu apă fierbinte.

După 20 de minute scoate tava cu apa din cuptor și înlătură capacul de la oală. Continuă coacerea pentru 20-25 de minute, la 200 de grade Celsius. Pâinea va căpăta o crustă crocantă și rumenă, iar interiorul va fi pufos și foarte aerat.