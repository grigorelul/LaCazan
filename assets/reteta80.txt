Pate din ficat de pui cu baghete de pâine – Ingrediente
Nu sunt necesare multe ingrediente pentru a prepara acest aperitiv simplu și savuros. Iar pentru realizarea baghetelor de pâine sigur ai ingredientele în cămara proprie.


Ingrediente pentru pate de pui:
- 500 gr ficat de pui
- 500 gr ceapă roșie
- 80 gr unt gras cu 82% grăsime
- 5 gr sare grunjoasă
- 5 gr piper
- 2 gr pudră de nucșoară
- 60 ml coniac
- puțin cimbru proaspăt
- 50 gr stafide
- 100 gr unt gras pentru compoziție
- 50 gr unt pentru gratinat

Ingrediente pentru baghete de pâine:
- 1 kg făină albă tip 650
- 650 gr apă călduță
- 40 gr drojdie proaspătă sau 12 gr drojdie uscată
- 1 linguriță de zahăr
- 15 gr sare
- puțin ulei și făină pentru blatul de lucru


Pate din ficat de pui cu baghete de pâine – Mod de preparare
Modul de preparare al pateului de pui nu este laborios, iar timpul de gătire este foarte scurt. În schimb, baghetele de pâine necesită mai mult timp, dar rezultatul final merită toată așteptarea. Pâinea de casă este mult mai gustoasă și mai sănătoasă.


Cum prepari pateul din ficat de pui
Începe prin a curăța ficatul de pui de pielițe și tendoane. Clătește-l bine cu apă, apoi lasă-l la scurs într-o sită. Pune stafidele într-un bol și adaugă 20 de mililitri de coniac peste ele. Lasă-le să se hidrateze.
Între timp, curăță ceapa și toac-o mărunt. Pune 80 gr de unt într-o tigaie, așezată pe flacăra aragazului, la intensitate medie. Lasă-l să se topească și adaugă ceapa tocată. Amestecă bine ceapa până când își schimbă culoarea. Adaugă și puțină sare pentru a-i intensifica gustul.

Adaugă ficatul de pui tăiat în bucăți mai mici. Amestecă-l bine cu ceapa din tigaie și lasă-l până când începe să se caramelizeze. Adaugă sare și piper, puțin cimbru proaspăt, opțional și pudră de nucșoară.

Adaugă apoi coniacul și mai lasă ficatul de pui să se prepare până când începe să se sfărâme. Stinge focul și pune ficatul de pui cu ceapa în recipientul unui robot de bucătărie.

Adaugă și untul și transformă totul într-o pastă cremoasă. Transferă pateul în boluri de sticlă, adaugă și stafidele scurse și nivelează-l frumos la suprafață. Acoperă-l cu o peliculă de unt topit. Îl poți păstra la frigider, acoperit ermetic, până la două luni.


Cum prepari baghete de pâine pentru a servi deliciosul pate din ficat de pui
Începe prin a aduce toate ingredientele pe masa de lucru. Adaugă într-un bol zahărul și drojdia și amestecă-le cu o spatulă până când se lichefiază. Apoi, adaugă 50 de mililitri de apă caldă și o lingură de făină. Adaugă la final și sarea. Amestecă bine aceste ingrediente care compun maiaua pentru dospire.

Trece făina prin sită, într-un bol încăpător. Creează o adâncitură la mijlocul ei. Pune acolo maiaua de drojdie. Acoperă bolul cu un ștergar curat și lasă maiaua să se dezvolte 10-12 minute. Apoi, amestecă maiaua cu făina din bol, adăugând treptat și apa călduță. Amestecă bine aluatul în bol, apoi răstoarnă-l pe masa presărată cu făină și frământă-l pentru a se omogeniza.

Umezește mâinile cu puțin ulei și transferă aluatul din nou în bol. Presară făină peste el, acoperă bolul cu un ștergar de bucătărie și lasă aluatul pentru baghete de pâine la dospit timp de 60 de minute. După acest interval de timp, poți modela baghetele.


Cum modelezi baghetele de pâine
Transferă aluatul pe masa presărată cu făină și modelează-l într-un rulou. Împarte ruloul în 8 bucăți. Modelează bucățile în rulouri mai mici și așază-le în tava tapetată cu hârtie de copt. Acoperă tava cu un ștergar și mai lasă baghetele de pâine să se dezvolte pentru 20-30 de minute.

Pornește cuptorul la 175 de grade Celsius. Creează câte trei crestături la suprafața baghetelor.
Pune tava la cuptor și coace baghetele la 175 de grade Celsius, pentru 30-35 de minute. Fiind micuțe, se vor coace mai rapid decât o pâine de casă clasică.

Când scoți tava cu baghete din cuptor, le lași să se tempereze 10-12 minute. Le acoperi cu un ștergar de bucătărie umezit și bine stors. Le mai lași acoperite până se răcesc și le poți savura cu deliciosul pate din ficat de pui. Coaja se va înmuia ușor, iar miezul se va păstra pufos și aerat.