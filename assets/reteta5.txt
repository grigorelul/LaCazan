Gogoși de post – Ingrediente
- 1 kg făină albă
- 30 gr drojdie proaspătă
- 75 gr zahăr pudră cu aromă de vanilie
- 25 gr zahăr tos
- coaja de la o lămâie bio
- 100 ml apă caldă
- 400 ml apă minerală
- 1/2 linguriță sare
- 100 gr zahăr pudră cu aroma de vanilie


Mod de preparare
Începe prin a pregăti toate ingredientele din listă, aducându-le pe masa de lucru. Cerne făina și las-o să se odihnească 10 minute la temperatura camerei, înainte de a trece la pasul următor.


Cum prepari aluatul pentru gogoșile de post
Pune drojdia într-un bol și fărâmițeaz-o cu o furculiță. Adaugă 25 gr de zahăr tos peste ea și toarnă treptat 100 ml de apă călduță. Amestecă intens în timp ce adaugi apa pentru a se dilua ingredientele și a putea omogeniza compoziția. Mai pune și o lingură de făină, omogenizează din nou și lasă maiaua de drojdie la activat până își dublează volumul.
Amestecă făina cu sarea, cele 75 gr de zahăr și coaja de lămâie răzuită fin. Fă puțin loc la mijlocul amestecului din vas și pune acolo drojdia activată. Apoi toarnă treptat apa minerală, adusă la temperatura camerei și amestecă intens toate ingredientele. Vei obține un aluat de gogoși nu foarte ferm, dar nici lipicios.
Acoperă aluatul cu un ștergar și lasă-l la loc cald până își dublează volumul. În aproximativ o oră aluatul pentru gogoși de post va fi dospit.


Cum se modelează aluatul pentru rețetă de gogoși pufoase de post
După ce aluatul și-a dublat volumul, răstoarnă-l pe masa presărată cu făină. Presară făină și peste aluat și întinde-l cu sucitorul într-o foaie de 2 cm grosime. Cu un pahar, sau cu un decupator special, decupează aluatul în cerculețe. Aluatul rămas în afara cerculețelor mai frământă-l pentru omogenizare și rupe din el bucăți, aproximativ egale cu cerculețele de pe masă. Modelează-le și pe acestea în forme rotunde, sau alungite. Le poți modela ca pe papanași cu decupaj la interior. Mai lasă gogoșile astfel formate la odihnit 10 minute, să se mai dezvolte aluatul.

Pune ulei la încins, la foc mediu spre mare, într-un ceaun, sau tuciuleț. Scufundă în baia de ulei 4-5 gogoși sau câte încap și lasă-le să se rumenească pe prima parte, apoi întoarce-le. Rumenește-le frumos și pe a doua parte și scoate-le pe platouri tapetate cu prosoape de hârtie absorbante.
Decorează gogoșile cu zahăr pudră cu aromă de vanilie și servește-i pe cei dragi cu ele. Vor fi delicioase!