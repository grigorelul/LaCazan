Plăcintă de post cu mere și scorțișoară – Ingrediente
Pentru prepararea acestui desert simplu și rapid, sunt necesare două categorii de ingrediente: pentru foile de aluat fraged și pentru umplutura de mere.
Ingrediente pentru foile de aluat fraged:
- 750 gr făină albă, clasică
- 250 ml ulei de floarea soarelui
- 250 ml apă minerală
- 50 gr zahăr
- 7 gr praf e copt
- 20 ml esență de vanilie
- 1 vârf de linguriță cu sare

Pentru umplutura de mere:
- 1 kg gr mere răzuite
- 100 gr zahăr
- 2 lingurițe de scorțișoară
- 30 gr griș

În plus:
- 30-40 gr făină pentru masa de lucru și tava de copt
- 1 lingură de ulei pentru uns tava
- 75 gr zahăr pudră cu aromă de vanilie, pentru decor


Plăcintă de post cu mere și scorțișoară – Mod de preparare
Începe cu prepararea aluatului fraged, care necesită un timp de relaxare, înainte de a fi întins în două foi de dimensiunea tăvii.


Cum prepari aluat fraged pentru plăcintă
Înainte de a dat start procesului tehnologic de preparare a aluatului, adună pe masa de lucru toate ingredientele și ustensilele necesare. Ai nevoie de două boluri, o sită, un tel sau un mixer de mână.

Trece făina prin sită într-un bol mare sau în bolul mixerului. Adaugă peste ea praful de copt și sarea. Amestecă bine ingredientele pentru omogenizare.

În alt bol, pune uleiul cu zahărul și apa minerală. Cu ajutorul mixerului sau cu telul, amestecă bine aceste ingrediente până la diluarea zahărului. Adaugă treptat amestecul de ingrediente solide din primul bol, în timp ce amesteci intens. Omogenizează aluatul, acoperă-l cu folie de prospețime și lasă-l la odihnit 20-30 de minute. Vei obține un aluat ușor moale, dar nelipicios.

În timp ce aluatul fraged pentru plăcintă se relaxează sub folia de prospețime, ocupă-te de mere. Spală bine merele și fără a le îndepărta coaja, dă-le pe răzătoarea mare. Adaugă zahărul și lasă-le deoparte până când se formează sirop. În funcție de siropul format, adaugă 2 sau 3 linguri de griș.


Cum asamblezi și coci delicioasa plăcintă de post cu mere și scorțișoară
Pornește cuptorul la 180 de grade Celsius. Împarte aluatul fraged pentru plăcintă în două părți egale.

Presară făină pe masa de lucru și întinde prima parte de aluat într-o foaie de dimensiunile tăvii de copt. Folosește sucitorul de aluaturi pentru a întinde foaia. Poți folosi o tavă cu dimensiunile de aproximativ 23/36 cm.

Unge tava cu ulei și presară făină peste acesta. Apoi, rulează foaia de aluat pe sucitor și transfer-o în tavă. Cu o furculiță, înțeapă foaia de aluat din loc în loc. Adaugă pudra de scorțișoară peste merele răzuite și întinde compoziția de mere peste aluatul din tavă.

Pe masa presărată cu făină întinde și a doua foaie de aluat. Ruleaz-o pe sucitor și transfer-o peste compoziția de mere din tavă. Înțeap-o și pe aceasta cu o furculiță din loc în loc.
Pune tava la cuptor și coace plăcinta cu mere pentru 35-40 de minute, la 180 de grade Celsius. Las-o să se răcească, decoreaz-o cu zahăr pudră și o poți porționa. Bucură-te de gustul delicios al plăcintei de post cu mere, alături de cei dragi!