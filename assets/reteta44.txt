Panna Cotta cu vanilie și sos de căpșuni – Ingrediente
Chiar dacă lista de ingrediente este scurtă, iar acestea sunt simple și la îndemâînă, asigură-te că sunt de calitate, pentru reușita desertului.

Ingrediente pentru panna cotta:
- 250 ml frișcă lichidă
- 250 ml lapte
- 50 gr zahăr pudră cu aromă de vanilie
- 10 gr gelatină, granule
- 30 ml apă
- 1 păstaie de vanilie
- 1 praf de sare

Ingrediente pentru sosul de căpșuni:
- 350 gr căpșuni proaspete
- 50 gr zahăr
- 25-30 ml apă


Panna Cotta cu vanilie și sos de căpșuni – Mod de preparare
Pregătește mai întâi căpșunile. Spală-le bine cu apă rece, fără a le curăța de frunze și lasă-le la scurs într-o sită.


Cum se prepară Panna Cotta
Mai întâi pune granulele de gelatină într-un bol și toarnă apă peste acestea. Lasă-le la hidratat până absorb toată apa, timp în care te ocupi de restul ingredientelor.
Pune la foc mediu un vas cu pereți dubli în care amesteci frișca lichidă cu laptele. Le amesteci bine pentru omogenizarea lichidului. Adaugă un praf de sare, zahărul și vanilia și amestecă până la dizolvarea zahărului. Sarea are rolul de accentuare a gustului. Dacă optezi pentru a folosi frișcă lichidă deja îndulcită, poți să nu mai adaugi zahăr.

Când lichidul atinge punctul de fierbere, stinge focul și lasă-l la temperat 5-6 minute. Adaugă gelatina hidratată și amestecă intens până aceasta se dizolvă și se dispune uniform. Toarnă compoziția în pahare cu pereți înalți și dă-le la rece pentru aproximativ o oră.


Cum se prepară sosul de căpșuni
După ce căpșunile s-au scurs, curăță-le de frunze, codițe și partea albă de la cotoare. Taie-le în bucăți mai mici, amestecă-le cu zahărul, într-un vas și pune-le la fiert. Adaugă și puțină apă pentru a se forma sirop. Lasă-le să fiarbă doar până se dizolvă zahărul și încep să se înmoaie ca pentru dulceața de căpșuni.

Stinge focul, lasă căpșunile în sirop să se tempereze și procesează-le cu ajutorul unui blender vertical. va rezulta un sos de căpșuni mai consistent. Trece sosul de căpșuni printr-o sită deasă pentru a îndepărta semințele. Apoi toarnă sosul de căpșuni peste panna cotta din pahare, deja închegată.

Dă din nou paharele cu deliciosul desert la frigider pentru aproximativ 30 de minute. Desertul la pahare este foarte gustos servit rece, de la frigider. Poți decora desertul cu frunze de mentă și felii de căpșuni.