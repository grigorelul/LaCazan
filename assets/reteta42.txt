Ingrediente pentru tortul Reginei Victoria
Rețeta tortului este simplă și ușoară. Conține ingrediente pentru blat de tort, pentru cremă și gem de căpșuni. Opțional, se pot adăuga și câteva căpșuni proaspete.


Ingrediente pentru blat de tort cu diametrul de 22 cm:
- 4 ouă de mărime medie
- 200 gr de zahăr pudră
- 225 g de unt cu 82 % grăsime
- 225 gr de făină
- 2 lingurițe cu esență de vanilie
- 10 gr praf de copt
- 1 praf de sare
Ingrediente pentru cremă:
- 250 ml smântână pentru frișcă
- 150 gr zahăr pudră, cu aromă de vanilie
- 250 gr gem de căpșuni
- câteva căpșuni proaspete, opțional


Mod de preparare pentru tortul Reginei Victoria
Începe cu prepararea blatului care necesită un timp de pregătire a compoziției, un timp de coacere și altul de răcire. Blatul de pandișpan nu necesită însiropare, deoarece conține o cantitate mare de unt, iar textura va fi ușor umedă.


Cum prepari blatul de tort
Pornește cuptorul la 180 de grade Celsius.

Pune untul moale, ținut la temperatura camerei, într-un bol și adaugă jumătate din cantitatea de zahăr peste el. Introdu mixerul și amestecă bine untul cu zahărul până când devine cremos.

Sparge ouăle într-un bol, fără a separa albușurile de gălbenușuri ca la rețeta clasică de chec sau pandișpan. Adaugă un praf de sare și restul cantității de zahăr. Amestecă-le cu mixerul până când obții o compoziție spumoasă. Adaugă și esența de vanilie și încorporează treptat compoziția de ouă în cea de unt.

Amestecă făina cu praful de copt și adaugă-le treptat în compoziția de mai sus.

Tapetează forma de copt cu hârtie pergament și pune compoziția pentru blat de tort în ea. Coace blatul la 180 de grade Celsius pentru 25-30 de minute. Lasă-l să se răcească mai întâi în forma de copt pentru 10 minute. Răstoarnă-l apoi pe un platou și lasă-l să se răcească definitiv.


Cum prepari crema pentru tortul Reginei Victoria
Înainte de a prepara crema de frișcă, pune bolul mixerului în frigider pentru 10-15 minute.

Pune apoi smântâna rece într-un bol. Mixează smântâna până când începe să capete consistență și se mărește în volum. Adaugă treptat zahărul pudră, în timp ce mixezi energic, pentru ca ingredientele să se omogenizeze.

Pune frișca la rece până când vei monta tortul.


Cum montezi tortul regal
Când blatul de tort este răcit complet, îl secționezi în două părți aproximativ egale. Așază prima parte de blat pe platoul de tort. Unge-i toată suprafața cu gemul de căpșuni. Folosind un dispozitiv de decorat torturi, întinde peste gem, creând rotocoale, toată frișca bătută. Așază deasupra a doua parte de blat, decorează-l cu zahăr și pune tortul la rece pentru 3-4 ore.
Înainte de a porționa tortul Reginei Victoria, decorează-l cu fructe proaspete. Te vei bucura împreună cu cei dragi de un tort pe cât de simplu, pe atât de gustos.