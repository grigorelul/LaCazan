Prăjitura Televizor – Ingrediente
Separă de la început ingredientele pentru fiecare element în parte, care intră în componența prăjiturii. Sunt necesare ingrediente pentru foi cu pudră de cacao, pentru pandișpnan și pentru crema de vanilie.


Pentru foi cu pudră de cacao:
- 2 ouă medii
- 550 gr făină
- 50 gr pudră de cacao
- 150 ml lapte rece
- 100 ml ulei
- 150 gr zahăr
- 1 linguriță cu bicarbonat de sodiu
- sucul de la 1/2 lămâie
- 5 gr praf de copt
- 8 ml esență de rom
- un vârf de cuțit cu sare

Pentru foaie de pandișpan:
- 6 ouă medii
- 150 gr zahăr
- 30 gr zahăr vanilat
- 50 ml de ulei
- 150 gr făină
- un praf sare
- 8 ml esență de vanilie
- sucul și coaja de la 1/2 lămâie
- un vârf de cuțit cu sare
Pentru crema:
- 1 l lapte
- 150 gr zahăr
- 30 gr zahăr vanilat
- 250 gr unt, cu 82% grăsime
- 200 gr făină
- 8 ml esență de vanilie
- un vârf de cuțit cu sare

Pentru glazura de ciocolată:
- 200 g ciocolata amăruie
- 100 ml smântână pentru frișcă

În plus:
- 400 g gem de caise acrișor

Număr de porții: 40
Timp total de preparare: 60 minute
Dimensiune tavă: 28/40 cm


Prăjitura Televizor – Mod de preparare
Începe cu prepararea aluatului pentru foile cu pudră de cacao, coapte pe dosul tăvii.

Sparge ouăle într-un bol, adaugă sarea și zahărul și amestecă-le până când obții o compoziție spumoasă. Dizolvă bicarbonatul în sucul de lămâie și adaugă-l în bol. Amestecă făina cu pudra de cacao și praful de copt și trece amestecul prin sită.

Peste spuma de ouă, adaugă pe rând uleiul, laptele și esența de rom. Omogenizează compoziția după fiecare ingredient adăugat. Apoi, adaugă amestecul de făină, pudră de cacao și praf de copt și amestecă bine aluatul.

Vei obține un aluat compact, dar nu foarte ferm ca și aluatul clasic de pâine. Acoper-l cu folie alimentară și lasă-l la odihnit 10-15 minute, la loc răcoros. Între timp, pornește cuptorul la 180 de grade Celsius.

După expirarea celor 10 minute, împarte aluatul în două părți egale. Cu ajutorul sucitorului, întinde pe rând fiecare parte de aluat pe masa presărată cu făină, în câte o foaie de dimensiunea tăvii. Coace pe rând cele două foi pe dosul tăvii, pentru 3-4 minute, la 180 de grade Celsius. Transferă foile pentru prăjitura Televizor pe un grătar de răcire, curăță tava și treci la prepararea foii de pandișpan clasic.


Cum prepari foaia de pandișpan
Separă albușurile de gălbenușuri în două boluri. Presară puțină sare peste gălbenușuri, adaugă și coaja de lămâie răzuită fin și amestecă-le pentru a li se intensifica culoarea. Culoarea pandișpanului va fi de un galben intens, dacă folosești ouă de la găini de curte.

Presară puțină sare și peste albușuri și amestecă-le cu mixerul până când devin cristaline. Adaugă treptat zahărul și puțin suc de lămâie și amestecă-le intens până când obții o bezea fermă. Sucul de lămâie ajută bezeaua să devină mai fermă. Înlocuiește mixerul cu o spatulă de silicon.

Adăugăm gălbenușurile și încorporează-le ușor în bezea, cu mișcări circulare, de jos în sus. Apoi adaugă uleiul, esența de vanilie și făina. Omogenizează compoziția și întinde-o uniform în tava tapetată cu hârtie de copt.

Coace foaia de pandișpan pentru 35 de minute, la 180 de grade. Las-o să se tempereze în tavă pentru 10 minute, apoi transfer-o pe un grătar de răcire.


Cum prepari crema de vanilie pentru prăjitura Televizor
Amestecă într-un vas făina cu puțin lapte rece. Restul de lapte pune-l la fiert cu un praf de sare și zahărul.

Când laptele atinge punctul de fierbere, adaugă amestecul de făină cu lapte rece. Amestecă intens pentru omogenizarea compoziției. Fierbe crema până când se îngroașă ca o budincă, amestecând continuu cu o spatulă.

Ridică vasul de pe foc, adaugă esența de vanilie în cremă și așază o folie de prospețime peste ea, pentru a nu prinde crustă. Lasă crema de vanilie să se răcească.

Scoate untul din frigider și lasă-l la temperatura camerei pentru. Când este moale, adaugă zahărul vanilinat peste el și mixează până când devine cremos. Adaugă puțin câte puțin din crema rece, peste untul cremos și amestecă intens până când crema devine omogenă.


Cum asamblezi prăjitura Televizor
Curăță tava și așază în ea prima foaie cu pudră de cacao. Peste aceasta întinde uniform jumătate din gemul de caise. Peste stratul de gem, întinde jumătate din crema de vanilie. Așază peste cremă foaia de pandișpan și preseaz-o ușor.

Întinde deasupra acesteia restul de gem, iar peste el restul de cremă. Așază deasupra cealaltă foaie cu pudră de cacao.

Acoperă prăjitura cu hârtie de copt sau folie și așază peste ea o greutate, un dicționar sau un tocător de lemn.

Pune prăjitura la rece pentru cel puțin 6 ore sau de pe o zi pe alta, pentru a se hidrata bine foile și a se putea porționa frumos.

A doua zi, prepară glazura de ciocolată. Pune smântâna lichidă într-un vas, la încălzit, și adaugă în ea ciocolata ruptă. Amestecă intens până când se topește ciocolata și compoziția este omogenă. Întinde-o fierbinte peste prăjitură și niveleaz-o cu lama unui cuțit sau cu spatula de tort. Lasă glazura de ciocolată să se răcească și să se întărească, apoi poți porționa prăjitura Televizor.

Spor la preparat și poftă bună la savurat!