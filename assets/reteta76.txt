Rețeta tradițională de gulaș unguresc – Ingrediente
Împarte de la început ingredientele acestui preparat pe categorii, în funcție de pașii de preparare ai rețetei. Îți ușurezi astfel munca și ești sigură că nu ai omis nimic.


Ingrediente pentru gulaș:
- 1 kg carne de vițel
- 500 gr cartofi
- 300 gr ceapă
- 250 gr morcovi
- 150 gr țelină
- 250 gr roșii proaspete
- 1 ardei gras, roșu
- 1 ardei iute, roșu
- 50 ml ulei de floarea soarelui
- frunze de țelină
- frunze de pătrunjel
- 5-6 căței de usturoi
- sare și piper
- paprika și chimen

Ingrediente pentru prepararea găluștelor de făină:
- 2 ouă
- 175 gr făină
- 1 praf de sare


Rețeta tradițională de gulaș unguresc – Mod de preparare
Înainte de a aprinde aragazul, pregătește toate ingredientele necesare rețetei de gulaș. Curăță și toacă ceapa solzișori, curăță morcovii și toacă-i rondele. Ardeiul gras curăță-l de semințe și nervuri și toacă-l mărunt, iar ardeiul iute îl poți lăsa cu semințe și nervuri, dacă dorești preparatul foarte picant.

Curăță țelina și dă-o pe răzătoare, curăță usturoiul și, de asemenea, dă-l pe răzătoare. Cartofii îi cureți, îi speli bine și îi tai în cuburi mai mari. Îi pui în apă rece până la adăugarea lor în mâncare.

Opărește roșiile și decojește-le, apoi toacă-le mărunt. Macină chimenul și transformă-l în pudră. Taie carnea în cuburi cam de mărimea cartofilor și condimenteaz-o cu sare, piper și paprika. Când ai toate aceste ingrediente pregătite, poți începe procesul de preparare.


Cum se prepară gulașul
Pune o oală încăpătoare cu uleiul la încins. Adaugă cuburile de carne și amestecă-le intens până se rumenesc ușor pe toate părțile. Transferă-le în alt vas și păstrează-le acoperite. În locul lor, adaugă ceapa și călește-o ușor, doar până își schimbă culoarea. Adaugă și un praf de sare pentru a se pătrunde mai rapid și a-și degaja aroma. Adaugă carnea și completează cu aproximativ 3 litri de apă fierbinte. Acoperă vasul și lasă carnea să fiarbă până când este bine pătrunsă.

Pe parcurs, adaugă și o parte din chimen, o parte din usturoiul răzuit, sare, piper și paprika. Condimentele se vor adăuga treptat, pe măsură ce fierbe mâncare, în funcție de gust.

Când carnea este fiartă, adaugă cartofii, morcovii și țelina. Lasă preparatul să mai fiarbă până când toate ingredientele sunt pătrunse. Adaugă apoi roșiile tocate și din nou lasă totul la fiert. Între timp, ocupă-te de găluște.


Cum se prepară găluștele pentru rețeta tradițională de gulaș unguresc
Sparge ouăle într-un bol, adaugă sare peste ele și amestecă-le până la omogenizare. Adaugă făina, treptat și amestecă până se încorporează bine în compoziția de ouă. Vei obține un aluat compact ca un aluat pentru paste, dar nu atât de consistent. Rupe cu degetele bucăți mici din aluat și așază-le într-o tavă, pe hârtie de copt. lasă-le să se usuce ușor până când le vei adăuga în preparat. De fapt, găluștelor în ungurește li se spune csipetke, care se traduce prin ciupitură.

Când carnea și legumele sunt bine fierte, adaugă în mâncare și găluștele. Este important să ai mai mult lichid în vas, pentru a se hidrata bine și găluștele.

Dacă este necesar, mai adaugă apă fierbinte. Lasă găluștele să fiarbă până când se ridică la suprafață. Gustă preparatul și mai adaugă din condimentele enumerate, până când obții gustul optim.

Spre final de fierbere, mai adaugă și restul de usturoi și frunzele de țelină cu lujeri cu tot. Pe acestea le poți îndepărta după ce își degajă bine aroma în preparat.

Servește gulașul unguresc decorat cu pătrunjel verde.