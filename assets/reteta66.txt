Ruladă aperitiv cu ciuperci și cașcaval – Ingrediente
Împarte ingredientele pe categorii în funcție de pașii de preparare. Ai nevoie de ingrediente pentru aluat și ingrediente pentru umplutură.


Ingrediente pentru aluat:
- 350 gr cartofi
- 50 gr unt
- 100 ml lapte
- 1 linguriță de sare
- 350 gr făină
- 1 ou + 1 albuș de ou
- 1 linguriță cu praf de copt
- 1 gălbenuș de ou pentru uns aluatul
- susan pentru decor
- 350 gr ciuperci champignon
- 1 ceapă
- 2 căței de usturoi
- sare și piper
- 200 gr cașcaval răzuit
- 1/2 legătură de pătrunjel verde


Ruladă aperitiv cu ciuperci și cașcaval – Mod de preparare
Începe cu pregătirea aluatului care necesită două etape. Prima etapă constă în pregătirea cartofilor, iar a doua în pregătirea aluatului propriu-zis.


Cum prepari aluatul cu cartofi pentru ruladă
Spală bine cartofii, pune-i într-o oală și toarnă apă peste ei cât să fie bine acoperiți. Pune oala cu cartofi pe flacăra aragazului la intensitate medie. Lasă cartofii să fiarbă până când se pătrund la testul cu furculița. Adaugă și o linguriță de sare în apă, după ce a atins punctul de fierbere. Aceasta va ajuta cartofii să se pătrundă mai rapid, dar le va și accentua gustul.

După ce cartofii sunt bine fierți, scurge-i și scufundă-i în apă rece pentru a-i putea curăța. După curățare, pasează-i cu untul și diluează-i cu lapte fierbinte.
Lasă piureul de cartofi să se tempereze și adaugă un ou și un albuș. Apoi, încorporează, treptat, făina amestecată cu praful de copt. Frământă aluatul până este omogen și lasă-l la odihnit 30 de minute.


Cum prepari umplutura pentru ruladă aperitiv cu ciuperci și cașcaval
Pune pe flacăra aragazului o tigaie cu puțin ulei. Curăță ceapa și usturoiul, toacă-le mărunt și adaugă-le în uleiul încins. Amestecă-le până când își degajă aromele și încep să se pătrundă, apoi adaugă ciupercile tăiate în bucăți mai mici. Adaugă sare și piper și lasă ciupercile să se prepare până când se evaporă lichidul format în tigaie. Apoi stinge focul și lasă ciupercile la temperat.

Răzuiește cașcavalul, iar pătrunjelul verde toacă-l mărunt. Amestecă-le într-un bol. Când ai toate aceste ingrediente pregătite, poți asambla și coace rulada.

Pornește cuptorul la 180 de grade Celsius.

Pe masa presărată cu făină, cu ajutorul sucitorului de aluaturi, întinde aluatul într-o foaie de 5-6 mm grosime. Întinde peste foaie cașcavalul amestecat cu pătrunjelul și peste acestea presară toate ciupercile din tigaie. Rulează foaia de aluat cu ciupercile și cașcavalul la interior și pune-o într-o tavă, pe hârtie de copt. Unge aluatul deasupra cu gălbenuș de ou și presară semințe de susan peste acesta.

Coace delicioasa ruladă aperitiv cu ciuperci și cașcaval pentru 35 de minute la 180 de grade Celsius.
Las-o să se răcească, apoi o poți porționa frumos. Servește rulada cu o salată proaspătă. Este delicioasă și sățioasă!
