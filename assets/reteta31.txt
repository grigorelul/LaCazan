Mucenici umpluți cu nucă și cacao – Ingrediente
Ingredientele necesare acestor mucenici, cu siguranță se găsesc în orice cămară. Iar puținele care probabil lipsesc se pot achiziționa de la orice magazin alimentar.


Ingrediente pentru aluat de mucenici:
- 1 kg făină tip 650
- 50 gr drojdie proaspătă
- 450 ml  lapte
- 100 ml ulei de floarea soarelui
- 100 gr zahăr
- coaja de la o lămâie
- coaja de la o portocală
- extract de vanilie
- 7 gr sare

Pentru umplutură:
- 300 ml lapte
- 150 gr zahăr
- 50 gr pesmet
- 150 gr nucă măcinată fin
- 25 gr cacao
- 15-20 ml esență de rom

Pentru sirop:
- 700 ml apă
- 150 g zahăr
- coajă rasă de lămâie și portocală
- Pentru glazură și decor:
- 50 gr miere
- 150 gr nucă măcinată grosier


Rețetă de mucenici umpluți cu nucă și cacao – Mod de preparare
Pentru a prepara delicioasele cornuri umplute trebuie doar să urmăm câțiva pași importanți. Aducem mai întâi toate ingredientele pe masa de lucru.


Cum preparăm aluatul de mucenici
Cernem făina într-un vas, de două ori, pentru a fi aerată. Încălzim laptele, dar fără a-l lăsa să atingă punctul de fierbere. În 1/4 din cantitatea de lapte dizolvăm drojdia împreună cu o lingură de zahăr. O turnăm la mijlocul făinii din vas și o lăsăm să se activeze.

În restul de lapte cald dizolvăm zahărul și sarea și adăugăm toate aromele. Încălzim ușor și uleiul.

Când drojdia este activată, începem să picurăm din lapte, alternând cu ulei și amestecăm totul cu făina din vas. Frământăm un aluat ușor ferm, ca de cozonac. Acoperim aluatul și îl lăsăm la loc cald aproximativ o oră.


Cum preparăm umplutura de nucă și cacao
Amestecăm nuca măcinată cu cacaua și pesmetul. Punem laptele la fiert și îl lăsăm până aproape atinge punctul de fierbere. Adăugăm zahărul în el, apoi îl turnăm fierbinte peste amestecul de ingrediente. Amestecăm bine pentru omogenizare și adăugăm esența de rom. Acoperim vasul și lăsăm crema de nuci să se tempereze, timp în care se va îngrășa consistent.


Asamblăm și coacem delicioșii mucenici umpluți cu nucă și cacao
Când aluatul și-a dublat volumul îl împărțim în 15 bucăți aproximativ egale.

Pe masa presărată cu făină întindem câte o bucată de aluat într-o foaie subțire, dreptunghiulară. O ungem cu un strat subțire de umplutură și o rulăm. Apoi o împletim în formă de opt. Procedăm la fel cu fiecare bucată de aluat.
Cornurile umplute și împletite se transferă în tavă, pe hârtie de copt. Se coc pentru 25-30 de minute la 180 de grade, în cuptorul deja încălzit.


Cum pregătim siropul pentru mucenici umpluți cu nucă și cacao
Punem apa într-un vas, pe foc. Adăugăm zahărul și coaja de lămâie și portocală. Amestecăm până se topește zahărul și mai lăsăm siropul 2-3 minute pe foc.

Cu acest sirop, cald, însiropăm mucenicii după coacere și după ce se mai temperează 5-6 minute.

Ungem mucenicii reci cu miere și presărăm peste ei nuca măcinată grosier.

