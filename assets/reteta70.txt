Lasagna bolognese – Ingrediente
Pentru început ai nevoie de un pachet de foi de lasagna. Lasagna bolognese se numără printre preparatele preferate și adoptate de români, motiv pentru care acest tip de paste se află acum pe rafturile tuturor magazinelor și sunt simplu de procurat.

Descoperă în continuare care sunt celelalte ingrediente necesare pentru a pregăti acasă o tavă apetisantă de lasagna cu carne de porc și vită.


Ingrediente pentru sosul ragu:
- 1 kg amestec de carne tocată, porc + vită
- 1 ceapă albă        
- 2 căței de usturoi              
- 2 morcovi
- 1 ardei roșu
- 50 ml ulei de măsline                     
- 150 ml vin roșu               
- 200 ml sos de roșii
- 1 legătură busuioc verde
- 1 legătură cimbru proaspăt
- puțin oregano verde sau uscat
- sare și piper

Ingrediente pentru sosul bechamel:
- 100 g făină albă de grâu               
- 100 g unt                            
- 500 ml lapte proaspăt cu 3,2% grăsime
- 200 g parmezan ras


Rețetă de Lasagna bolognese – Mod de preparare
Foile de lasagna, înainte de a fi folosite, se lasă la hidratat în apă fierbinte cu sare, pentru câteva minute. Se pot folosi și nehidratate, doar dacă sosurile adăugate sunt mai lichide.


Cum se prepară sosul bechamel
Pune la foc o tigaie adâncă și topește untul, amestecând pentru a nu se arde. Adaugă, treptat, făina amestecând intens până absoarbe tot untul și se omogenizează. Apoi, toarnă în fir subțire laptele fierbinte, amestecând intens până obții un sos dens și ușor cursiv. Stinge focul și adaugă 100 gr de parmezan răzuit. lasă sosul deoparte, la temperat și ocupă-te de restul ingredientelor.


Cum se prepară sosul ragu
În altă tigaie adâncă pune ulei la încins și călește carnea tocată, împreună cu ceapa, usturoiul și morcovii, tocate mărunt. Amestecă ingredientele până când ceapa capătă o culoare aurie, iar carnea se deschide la culoare. Adaugă 150 ml de vin roșu și lasă sosul la fiert până la evaporarea alcoolului. Adaugă sosul de roșii și mai fierbe sosul ragu alla blognese pentru 10-12 minute, timp în care asezonezi gustul cu cimbru, busuioc, oregano, sare și piper.


Cum asamblezi și coci lasagna bolognese
Pornește cuptorul la 180 de grade Celsius. Amestecă într-un vas sosul ragu cu 3/4 din sosul bechamel. Într-o tavă, sau un vas termorezistent pune puțin din acest amestec, atât cât să acoperi baza tăvii. Apoi așezi un rând de foi de lasagna. Din nou torni sos peste foi și procedezi la fel până se termină ingredientele.
Ultimul rând va fi de foi peste care torni sosul bechamel oprit. Răzuiește deasupra 100 de grame de parmezan și pune tava la cuptor pentru 25-30 de minute, la 180 de grade Celsius.
Lasă lasagna să se tempereze apoi o poți porționa și servi la una dintre mesele principale ale zilei.