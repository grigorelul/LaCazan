Chifle pufoase cu stafide și miere – Ingrediente
Ingredientele necesare pentru prepararea acestor chifle dulci sunt la îndemână, cu siguranță le deții în cămară și în frigider. Ai nevoie de ingrediente pentru aluat și ingrediente pentru glazură și decor.


Ingrediente pentru aluat de chifle:
- 650 gr făină tip 650;
- 20 gr drojdie proaspătă;
- 1 ou de mărime medie;
- 100 gr unt cu 82% grăsime;
- 50 gr zahăr;
- 250 ml lapte cald;
- 1 praf sare

Ingrediente pentru glazură și decor:
- 100 gr făină;
- 30 ml apă;
- 20 gr unt topit, clarifiat;
- 100 gr miere


Rețetă de chifle pufoase cu stafide și miere – Mod de preparare
Împarte de la început ingredientele pe categorii, așa cum sunt prezentate în lista de ingrediente. Astfel le vei avea la îndemână în funcție de pașii de preparare și îți vei ușura munca.


Cum prepari aluatul pentru chifle dulci
Pune într-un bol drojdia cu o lingură de zahăr și amestecă-le până când se lichefiază. Adaugă 2-3 linguri de lapte clad și o lingură de făină, omogenizează amestecul și lasă-l deoparte 10 minute, să-și dubleze volumul.

Între timp, ocupă-te de celelalte ingrediente. Trece făina prin sită direct în bolul mixerului. Topește untul și lasă-l la temperat. Încălzește laptele, atât cât să suporte degetul mic temperatura de încălzire. Clătește stafidele în puțină apă caldă.
Sparge oul peste făina din bol, apoi adaugă maiaua de drojdie și începe să le amesteci, turnând treptat din laptele cald. Apoi toarnă și untul topit, în timp ce amesteci, iar la final, presară sarea și încorporează coaja de portocală și stafidele. Vei obține un aluat compact, dar nu foarte ferm. Acoperă aluatul cu un ștergar și lasă-l la dospit pentru 50-60 de minute, la loc cald.


Cum prepari unt clarifiat
Pentru a obține unt clarifiat, pune untul într-o crăticioară la foc de intensitate mică și lasă-l să se topească. Pe măsură ce se topește se formează spumă la suprafață. Îndepărtează această spumă până când untul topit va rămâne curat și limpede. Acesta este untul clarifiat, util la diferite aluaturi și souri.


Cum asamblezi și coci delicioasele chifle pufoase cu stafide și miere
Când aluatul și-a dublat volumul, scoate-l pe masa de lucru presărată cu făină. Modelează-l într-un rulou și decupează 10-12 bucăți din el. Formează din fiecare bucată de aluat câte o formă sferică și așază toate sferele în tava de copt tapetată cu hârtie pergament. Mai lasă chiflele să se mai dospească 15-20 de minute în tavă, timp în care pregătești o compoziție pentru decor.

Pornește și cuptorul la 180 de grade Celsius. Amestecă făina cu apa și untul clarifiat și pune acest amestec într-un săculeț de decorat torturi. Trasează cu această compoziție două dungi perpendiculare la jumătățile chiflelor.
Pune tava cu chifle la cuptor și coace-le la 180 de grade pentru 25-30 de minute. Lasă-le să se tempereze pentru 5-6 minute și glazurează-le cu miere din belșug. Le poți servi ușor calde, sau reci, după cum poftești.