Biscuiți fragezi de post, cu gem de căpșuni – Ingrediente
- 500 gr făină
- 150 gr zahăr pudră, cu aromă de vanilie
- 200 ml ulei de floarea soarelui
- 100 ml lapte de soia
- 1/4 linguriță cu sare
- 1 linguriță cu pudră de scorțișoară
- 1 vârf de linguriță cu bicarbonat de sodiu
- 275 gr gem de căpșuni


Biscuiți fragezi de post, cu gem de căpșuni – Mod de preparare
Înainte de a da start preparării aluatului pentru biscuiți, asigură-te că ai adus pe masa de lucru toate ingredientele. Nu este necesar ca ingredientele să fie calde ca în cazul altor rețete de aluat, ci se folosesc reci, direct din cămară sau frigider.
Pune făina într-un bol, nu înainte de a o trece prin sită, pentru a elimina impuritățile. Adaugă peste făină zahărul pudră, sarea, pudra de scorțișoară și bicarbonatul de sodiu.

Amestecă bine toate aceste ingrediente. Bicarbonatul de sodiu este opțional, însă biscuiții se vor frăgezi din zi în zi mai mult datorită proprietăților bicarbonatului.

După ce ai amestecat ingredientele solide din bol, adaugă uleiul de floarea soarelui. Omogenizează aluatul adăugând câte puțin din laptele de soia. Vei obține un aluat compact pe care îți recomandăm să îl lași să se relaxeze 15-20 de minute, acoperit cu folie de prospețime.


Cum formezi și coci biscuiții de post
După ce aluatul pentru biscuiți s-a relaxat suficient, pornește cuptorul la 180 de grade Celsius. Pune hârtie de copt în tava mare a cuptorului.

Presară puțină făină pe masa de lucru și întinde aluatul pentru biscuiți fragezi de post, în foi de 3-4 mm grosime. Cu ajutorul unor forme de decupatsau a două pahare decupează biscuiții.

Așază-i în tava tapetată cu hârtie de copt, la distanță de 5-6 mm.
Coace biscuiții pentru 12-15 minute la 180 de grade Celsius. Lasă biscuiții să se răcească în tavă, apoi lipește doi câte doi cu gem de căpșuni. Poți opta pentru gemul preferat, important este să fie omogen și să nu fie fluid.

Biscuiții vor fi delicioși și se vor frăgezi pe zi ce trece, datorită bicarbonatului de sodiu adăugat în aluat.