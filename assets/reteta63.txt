Rețetă franțuzească de tartă sărată – Ingrediente
Pe lângă ingredientele amintite mai sus: spanac, brânză, ouă și smântână, mai ai nevoie și de un aluat pentru tartă, dar și de câteva condimente.

Ingrediente pentru aluat de quiche cu spanac și brânză:
- 100 gr unt cu 82% procent de grăsime
- 200 gr făină
- 1 ou
- 1 praf de sare
- 2 linguri de apă rece

Ingrediente pentru umplutură:
- 350 gr frunze de spanac, proaspete
- 1 lingură de ulei
- 1 cățel de usturoi
- 250 gr brânză telemea, sărată
- 100 gr cașcaval răzuit
- 200 gr smântână fermentată
- 4 ouă medii
- ¼ linguriță cu sare
- ¼ linguriță cu oregano uscat
- 1 vârf de linguriță cu piper măcinat
- 1 vârf de linguriță cu pudră de nucșoară


Rețetă de quiche cu spanac și brânză – Mod de preparare
Începe cu pregătirea aluatului pentru crusta crocantă. Acesta necesită un timp de relaxare la rece pentru a putea fi modelat. Între timp, pregătești și amestecul de ingrediente pentru umplutură.


Cum prepari aluat de tartă sărată
Trece făina prin sită, într-un bol, apoi o amesteci cu sare. Taie untul rece în cuburi mai mici și adaugă-l în bol împreună cu oul. Folosind vârfurile degetelor, amestecă rapid toate ingredientele până când obții un aluat ușor sfărâmicios. Adaugă apa rece pentru a potrivi textura aluatului.
Apoi, împachetează aluatul fraged de tartă într-o folie de prospețime. Pune-l la frigider pentru cel puțin 30 de minute. Cât timp aluatul se odihnește la rece, ocupă-te de ingredientele pentru umplutura tartei sărate.


Cum pregătești compoziția pentru umplutură
Pune o tigaie încăpătoare pe flacăra aragazului și înfierbântă uleiul în ea. Adaugă un cățel de usturoi strivit și lasă-l un minut în uleiul încins pentru a-și degaja aroma. Amestecă-l prin ulei folosind o spatulă de bucătărie. Apoi, îndepărtează cățelul de usturoi și adaugă frunzele de spanac. Lasă-le în uleiul aromat, atât cât să fie ușor pătrunse. Stinge focul și lasă frunzele de spanac să se tempereze.

Într-un bol, amestecă ouăle cu toate condimentele până la omogenizare. Adaugă brânza răzuită, cașcavalul răzuit și smântâna. Omogenizează din nou compoziția și adaugă frunzele de spanac, tocate mărunt.


Cum asamblezi și coci deliciosul quiche cu spanac și brânză
Scoate aluatul de la rece și pornește cuptorul la 180 de grade Celsius.

Presară puțină făină pe masa de lucru și, cu ajutorul sucitorului de aluaturi, întinde aluatul într-o foaie circulară de diametru mai mare decât al formei de copt.

Transferă aluatul în interiorul formei de tartă și îmbracă cu el atât baza cât și pereții laterali ai formei. Decupează surplusul de aluat de deasupra și înțeapă baza aluatului din loc în loc, cu o furculiță.

Toarnă compoziția pentru umplutură în interiorul aluatului. Nivelează frumos suprafața tartei și pune-o la cuptor pentru 25-30 de minute, la 180 de grade Celsius.

Lasă tarta să se tempereze 10-15 minute înainte de a o porționa. Este delicioasă atât caldă, cât și rece, alături de un pahar cu iaurt, lapte, sau un ceai aromat.