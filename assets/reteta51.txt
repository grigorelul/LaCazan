Quiche cu somon și praz – Ingrediente
Pentru această tartă sărată îți sunt necesare trei categorii de ingrediente: pentru aluat, umplutură și crusta de cartofi.


Ingrediente pentru aluatul de tartă:
- 125 gr unt cu 82% procent de grăsime
- 300 gr făină
- 1 praf de sare
- 2-3 linguri de apă rece

Ingrediente pentru umplutură:
- 300 gr somon
- 3 căței de usturoi
- 2 fire de praz
- 150 gr mazăre din conservă
- 2 crenguțe de cimbru
- 2 linguri de ulei
- sare și piper
- 400 ml smântână de gătit

Ingrediente pentru piure de cartofi:
- 350 gr cartofi albi
- apa cât să fie acoperiți
- 1 linguriță de sare
- 150 ml lapte
- 50 gr unt cu 82% grăsime
- susan alb și negru, pentru decor


Quiche cu somon și praz – Mod de preparare
Începe cu prepararea aluatului care necesită un timp de relaxare la rece, pentru a putea fi modelat cu ușurință.


Cum prepari aluatul de tartă sărată
Trece făina print sită direct în bolul mixerului și adaugă sarea peste ea. Amestecă făina cu sarea, adaugă untul rece și pornește mixerul. Amestecă bine ingredientele până când obții consistența similară cu cea a firimiturilor. Toarnă câte puțină apă în timp ce amesteci.

Vei obține un aluat de tartă compact pe care îl împachetezi în folie de prospețime și îl pui la rece pentru 30 de minute. Între timp, te ocupi de celelalte ingrediente.


Cum prepari umplutura pentru quiche cu somon și praz
Curăță somonul de oase și de piele și taie-l în cuburi micuțe. Curăță usturoiul și toacă-l mărunt, iar prazul taie-l în rondele.

Pune o tigaie cu puțin ulei le încins și adaugă somonul. Presară sare și piper, dar și puțin cimbru. Amestecă-l pentru a se rumeni uniform. Adaugă usturoiul și amestecă-l pentru câteva secunde cu somonul din tigaie. Apoi adaugă prazul și amestecă-l și pe acesta cu ingredientele din tigaie. Urmează mazărea scursă și smântâna lichidă. Lasă ingredientele să fiarbă aproximativ 10 minute la foc mic, apoi stinge focul.


Cum prepari piureul de cartofi
Curăță cartofii, clătește-i bine cu apă rece și taie-i în cuburi. Pune cuburile de cartofi într-o oală și acopere-i bine cu apă. Așază oala pe flacăra aragazului la intensitate medie și lasă cartofii să fiarbă până când încep să se sfărâme. Înlătură spuma care se formează deasupra lor și adaugă o linguriță de sare.

Când cartofii sunt bine fierți, scurge lichidul și pasează-i adăugând și untul. Diluează piureul de cartofi cu lapte fierbinte și lasă-l la temperat până când asamblezi tarta.


Cum asamblezi și coci quiche cu somon și praz, sub crustă din piure de cartofi
Pornește cuptorul la 180 de grade Celsius. Scoate aluatul de la rece și așază-l pe masa de lucru presărată cu făină. Cu ajutorul sucitorului, întinde aluatul într-o foaie circulară. Unge forma de tartă cu puțin unt și așază aluatul în interiorul ei. Presează-l bine atât la bază cât și pe lateralele formei. Înțeapă-l la bază din loc în loc cu o furculiță.

Peste aluatul din forma de copt întinde ingredientele din tigaie, după ce s-au răcit. Apoi, așază piureul de cartofi deasupra și întinde-l uniform, încât să acopere toate ingredientele.
Presară semințele de susan alb și negru deasupra piureului de cartofi. Pune tarta la cuptor și coace-o la 180 de grade pentru 30 de minute. Las-o să se tempereze înainte de a o secționa și savura cu poftă.

Spor și poftă bună!