Smântână din caju – Ingrediente
- 250 gr nuci caju, crude
- 400 ml apă caldă
- 200 ml apă rece
- 1 vârf de linguriță cu sare
- sucul de la 1/2 lămâie, sau după gust
- 1-2 linguri de ulei, opțional


Mod de preparare
Pentru că nucile caju necesită un timp mai îndelungat de hidratare, este necesar să le pregătești cu o zi înainte.

Înainte de a pune nucile la hidratat, asigură-te că sunt lipsite de alte impurități. Desfă pachetul de caju pe masa de lucru și înlătură eventualele coji sau alte impurități. Apoi, pune nucile într-un bol încăpător și adaugă peste ele apa călduță. Acoperă bolul cu un ștergar de bucătărie și lasă-l pe masă până a doua zi. Dacă te hotărăști să prepari în aceeași zi smântâna, lasă nucile caju la hidratat cel puțin 6 ore.


Cum prepari smântână din caju
După ce nucile caju s-au hidratat suficient în apă, transferă-le într-o sită, clătește-le cu apă rece și lasă-le la scurs. Pune apoi nucile în recipientul unui blender electric împreună cu 150 ml de apă rece, puțin suc de lămâie și puțină sare. Pornește blenderul și transformă nucile într-o pastă consistentă și omogenă. Adaugă treptat apă și suc de lămâie, până când ajungi la consistența dorită a smântânii.
Iar dacă dorești o smântână mai cremoasă și mai fină, adaugă și câte puțin ulei în timp ce amesteci ingredientele. Uleiul este opțional, însă, dacă adaugi o cantitate mai mare, te vei bucura de o maioneză vegetală delicoasă.

Transferă smântâna vegetală în borcane de sticlă cu capace și depoziteaz-o în frigider. Le poți păstra chiar și o săptămână.