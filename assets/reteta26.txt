Mucenici moldovenești împletiți – Ingrediente
Pentru a prepara acest tip de mucenici, sunt necesare ingrediente pentru aluatul pufos și ingrediente pentru siropul aromat.


Ingrediente pentru aluat:
- 1 kg făină albă tip 650
- 50 gr drojdie proaspătă
- 150 gr zahăr
- 450 ml lapte
- 100 ml ulei
- 3 ouă
- 1/4 linguriță de sare
- coajă răzuită de la 1/2 lămâie
- coajă răzuită de la 1/2 portocală
- 1 ou pentru uns

Ingrediente pentru sirop:
- 500 ml apă
- 50 gr zahăr
- 50 gr miere
- coaja răzuită de la 1/2 lămâie
- coaja răzuită de la 1/2 portocală
- 1 baton de vanilie
- 300-350 gr nucă măcinată


Mucenici moldovenești împletiți – Mod de preparare
Înainte de a prepara aluatul pentru mucenici, este necesar să aduci ingredientele la temperatura camerei. Trece făina prin sită, într-un bol, de două ori pentru a deveni aerată.


Cum prepari aluatul pentru mucenici moldovenești
Pune drojdia într-un bol și amestec-o bine cu o lingură de zahăr până se diluează. Adaugă și 2-3 linguri de lapte cald și o linguriță de făină și din nou amestecă ingredientele pentru omogenizare.

Creează o adâncitură la mijlocul făinii din bol și adaugă acolo drojdia. Acoperă vasul cu un ștergar și lasă maiaua de drojdie să-și dubleze volumul.

În alt bol, amestecă ouăle cu sarea și restul de zahăr până devin cremoase. Adăugă cojile de portocală și lămâie, răzuite fin, apoi uleiul și amestecă bine ingredientele. Adaugă amestecul rezultat în vasul cu făină, peste maiaua de drojdie activată. Toarnă treptat, laptele cald în timp ce amesteci intens toate ingredientele din vas. Frământă aluatul mai întâi în vas, apoi pe masa presărată cu făină. Vei obține un aluat nu foarte ferm, dar compact și nelipicios. Acoperă aluatul cu ștergarul de bucătărie și lasă-l la loc cald pentru aproximativ o oră. În acest timp, aluatul își va dubla volumul.



Cum formezi și coci delicioșii mucenici moldovenești împletiți
Împarte aluatul în 24 de părți aproximativ egale, pe care le modelezi pe masa presărată cu făină sub formă de șnururi. Împletește câte două șnururi și lipește-le capetele presându-le. Vei obține un cerc pe care îl răsucești de la jumătate sub forma cifrei 8. Pentru a avea o formă perfectă pune partea cu capetele lipite exact în mijlocul cifrei 8, dedesubt.

Așază mucenicii astfel formați în tava tapetată cu hârtie de copt. Mai lasă-i la dezvoltat 30 de minute, timp în care încălzești cuptorul la 180 de grade Celsius. Unge mucenicii cu ou bătut și coace-i pentru 25-30 de minute, la 180 de grade Celsius. Între timp, prepară siropul aromat.


Cum prepari siropul pentru a trampa mucenicii moldovenești
Pune apa într-un vas, pe flacăra aragazului și adaugă zahărul și aromele. Amestecă intens până când zahărul se topește. Lasă siropul să fiarbă la foc mic până când capătă consistență. Lasă-l să se tempereze aproximativ 10 minute.

Apoi, stropește cu el delicioșii mucenici moldovenești împletiți, cât încă sunt calzi. Oprește puțin sirop și amestecă-l cu mierea. Unge cu acest amestec mucenicii și presară peste ei din abundență, miez de nucă tocat.