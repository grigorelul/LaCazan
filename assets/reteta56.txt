Prăjitura cu nucă și cremă de ness – Ingrediente
Prăjitura se compune dintr-un blat cu multă nucă, o cremă cu gust intens de ness și o glazură de ciocolată. Chiar dacă lista de ingrediente este mai mare decât la o rețetă clasică de prăjitură, simplitatea compensează din plin.


Ingrediente pentru blat:
- 8 albușuri;
- 1 praf de sare;
- 200 gr zahăr;
- 500 gr miez de nucă;
- 150 gr făină;
- 5 gr praf de copt
- 8 gălbenușuri;
- 200 gr zahar;
- 1 praf de sare;
- 30 gr ness;
- 250 gr unt cu 82% grasime;
- 50 gr cremă de ciocolată

Ingrediente pentru glazura de ciocolată:
- 200 gr ciocolată amăruie;
- 150 ml frișcă lichidă;
- 50 gr miez de nucă


Rețeta de prăjitură cu nucă și cremă de ness – Mod de preparare
Înainte de a te apuca de prepararea prăjiturii este necesar să ai ingredientele la temperatura camerei, în special ouăle și untul. Pentru o compoziție ca la carte, ouăle trebuie să stea cel puțin 30 de minute la temperatura camerei.


Cum prepari blatul de prăjitură cu nucă
Pornește cuptorul la 180 de grade Celsius. Unge cu unt sau tapetează cu hârtie de copt o tavă de 25x35cm.

Pune miezul de nucă într-o tigaie încinsă, fără adaos de ulei. Lasă-l să se rumenească la foc mic, amestecându-l constant, să nu se ardă. Apoi strivește-l cu sucitorul de aluaturi. Poți să folosești și robotul, dar cu mare atenție să nu se macine prea mărunt. Apoi, amestecă nuca, făina și praful de copt.

Presară puțină sare peste albușuri și mixează-le până devin cristaline. Adaugă zahărul treptat și mixează energic până când obții o bezea fermă.

Adaugă compoziția din nucă, făină și praf de copt peste bezeaua de albușuri și amestecă totul cu o spatula, folosind mișcări circulare, de jos în sus. Întinde compoziția pentru blat de prăjitură cu nucă și cremă de ness în tavă și pune-o la cuptor pentru 30-35 de minute, la 180 de grade Celsius. Lasă blatul cu nucă să se răcească bine și ocupă-te de crema de ness.


Cum prepari crema de ness
Pune într-un vas încăpător gălbenușurile, zahărul și ness-ul. Amestecă cu mixerul la viteză mare până când obții o cremă spumoasă. 

Așază vasul cu cremă pe baie de apă și fierbe crema la foc mic 6-8 minute sau până când capătă consistența unei budinci. Lasă crema să se răcească. Când este bine răcită, introdu mixerul în untul moale și mixează-l până când capătă cremozitate. Adaugă treptat peste unt crema răcită și mixează până când obții o cremă omogenă. Adaugă și crema de ciocolată pentru un plus de culoare, gust și cremozitate.

Întinde crema de ness peste blatul de prăjitură răcit și pune prăjitura la rece pentru cel puțin o oră înainte de a prepara glazura de ciocolată.


Cum prepari glazura de ciocolată pentru prăjitura cu nucă și cremă de ness
Glazura de ciocolată este opțională, dar prăjitura va fi mai gustoasă și mai aspectuoasă. Pune frișca într-un vas, pe foc. Las-o să se încălzească și adaugă ciocolata ruptă în ea. Amestecă bine până când ciocolata este topită și compoziția omogenizată. Apoi adaugă miezul de nucă copt. Amestecă bine compoziția și întinde-o peste crema de ness bine răcită. Dă din nou prăjitura la frigider până când se întărește glazura de ciocolată. Apoi o poți porționa frumos și savura împreună cu cei dragi.

Spor și poftă bună!