Biscuiți cu fulgi de ovăz și miere de albine – Ingrediente
- 200 gr fulgi de ovăz
- 100 gr unt cu peste 80 % grăsime
- 150 gr miere de albine
- 50 ml lapte
- 1 ou
- 175 gr făină integrala
- 5 gr praf de copt
- 1/2 linguriță pudră de scorțișoară
- 50 gr fulgi de ciocolata neagră (opțional)
- 1 vârf cuțit sare


Rețetă de biscuiți cu fulgi de ovăz – Mod de preparare
Începe prin a porni cuptorul la 180 de grade Celsius.

Amestecă într-un bol făina integrală cu pudra de scorțișoară, praful de copt, sarea și fulgii de ovăz. În alt vas amestecă untul cu oul, mierea și laptele. Amestecă-le cu un tel, sau cu mixerul până obții o compoziție omogenă. Toarnă, treptat, această compoziție peste ingredientele solide din bol, amestecând intens până obții un aluat compact.

Tapetează cu hârtie de copt cea mai mare tavă a cuptorului. Ia cu lingurița din aluatul de biscuiți și formează mici biluțe. Așază-le în tavă la distanța de 2 cm unele față de altele. Cu dosul linguriței aplatizează-le și dă-le formă de biscuiți.
Coace biscuiții cu fulgi de ovăz și miere de albine la 180 de grade Celsius, pentru maximum 15 minute.
Lasă-i să se răcească bine în tavă, înainte de a-i transfera pe platou și a-i savura. Astfel se vor întări și nu se vor rupe la atingere. Sunt delicioși alături de un pahar cu lapte sau un ceai aromat. Merg tare bine și alături de o cană de cafea cu spumă de lapte.