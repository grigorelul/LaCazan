Mușuroi de cârtiță cu banane – Ingrediente
Alege ingrediente de calitate pentru ca desertul tău să fie unul perfect. Împarte-le pe categorii, conform pașilor de preparare. Vei avea ingrediente pentru blat de tort și ingrediente pentru cremă. În plus, ai nevoie și de câteva banane nu foarte coapte.
Ingrediente pentru un blat cu diametrul de 25 cm:
- 5 ouă
- 120 gr zahăr
- 1 linguriță extract de vanilie
- 120 gr făină
- 30 gr pudră de cacao
- 50 gr unt cu 82% grăsime
- un praf de sare


Pentru cremă:
- 250 gr mascarpone sau cremă de brânză
- 250 ml frișcă lichidă
- 100 gr lapte condensat
- 150 gr fulgi de ciocolată sau ciocolată răzuită
- 1 linguriță extract de vanilie
- un praf de sare
Pentru umplut:
- 3-4 banane ușor coapte


Mușuroi de cârtiță cu banane – Mod de preparare
Ca la orice tort, începe cu prepararea blatului. Acesta necesită un timp de preparare, unul de coacere și unul de răcire. Înainte de a da start preparării, asigură-te că ai adus toate ingredientele pe masa de lucru, dar și ustensilele necesare.


Cum prepari blatul de tort
Pornește cuptorul la 180 de grade Celsius. Ia două boluri și separă în ele albușurile de gălbenușuri. Presară puțină sare peste albușuri și mixează-le până când devin cristaline. Adaugă zahărul, treptat și continuă să mixezi până când bezeaua devine fermă. Adaugă unul câte unul, gălbenușurile, apoi untul topit și vanilia și omogenizează ușor compoziția.

Amestecă făina cu pudra de cacao și adaugă treptat, amestecul rezultat în compoziția de mai sus.

Unge forma de copt cu puțin unt și îmbracă-i baza cu hârtie de copt. Apoi întinde uniform în ea compoziția pentru blat de tort. Coace blatul de tort pentru 35 de minute la 180 de grade, apoi lasă-l deoparte să se răcească.


Cum prepari crema pentru tort
Pune în bolul mixerului crema de brânză, vanilia și ciocolata răzuită și amestecă-le ușor.

În alt bol, pune frișca lichidă și mixeaz-o până când devine fermă. Adaugă frișca peste crema de brânză cu ciocolată și amestecă-le încet, până la omogenizare. La final, adaugă laptele condensat care oferă o aromă deosebită și gust dulce, dar și un plus de cremozitate.

Pune crema de mascarpone cu frișcă la rece până când se răcește și blatul de tort.


Cum asamblezi deliciosul tort Mușuroi de cârtiță cu banane
Când blatul de tort este complet răcit, delimitează cu lama unui cuțit o margine de 2 cm grosime. Apoi scobește interiorul cu o lingură, pornind de la acea margine. Ai grijă ca baza tortului să rămână nescobită. Vei obține un fel de coșuleț în care adaugi bananele decojite.
Peste banane adaugă toată crema și modeleaz-o în aspect de cupolă, adică semirotund. Partea din blatul de tort îndepărtată fărâmițeaz-o bine cu mâinile. Apoi presară toate firimiturile peste cremă și presează-le ușor, să se lipească de cremă.
Pune tortul la rece pentru cel puțin 2 ore înainte de a-l secționa.