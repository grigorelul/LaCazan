Tortilla de casă cu carne de pui și legume – Ingrediente
Chiar dacă lista de ingrediente este mai mare, acest lucru nu trebuie să te sperie. Sunt ingrediente simple și foarte accesibile.


Ingrediente pentru aluatul de tortilla:
- 500 g făină
- 5 g praf de copt
- 6 g sare
- 80 ml ulei de măsline
- 275 – 300 ml apă caldă

Ingrediente pentru prepararea pieptului de pui:
- 500 gr piept de pui
- 2 linguri ulei de măsline
- 2-3 linguri sos picant e roșii cu ardei
- 3-4 căței de usturoi
- sucul de la o lămâie
- sare și piper
Alte ingrediente pentru umplut foile de tortilla:
- 1 ceapă roșie
- 1 castravete
- 2 ardei roșii
- frunze de salată verde
- ketchup
- iaurt gras


Tortilla de casă cu carne de pui și legume – Mod de preparare
Tot ce ai de făcut pentru prepararea acestei rețete este să pregătești un aluat simplu pentru foi de tortilla și să prepari pieptul de pui. Restul ingredientelor se adaugă proaspete, porționate în bucăți mai mici.


Cum prepari pieptul de pui
Mai întâi pregătește o marinadă din ulei de măsline amestecat cu sosul de roșii și ardei, usturoiul tocat, sucul de lămâie, sare și piper.

Porționează pieptul de pui în bucăți mai mici și amestecă-l bine cu acest sos. Acoperă vasul și pune-l la rece pentru 30 de minute. După acest interval de timp, scoate pieptul de pui din sos. Șterge bucățile de carne cu prosoape de hârtie și rumenește-le bine în tigaia încinsă, unsă cu puțin ulei de măsline. Păstrează pieptul de pui acoperit până când pregătești celelalte ingrediente.


Cum prepari aluatul de tortilla de casă cu carne de pui și legume
Pune făina într-un bol încăpător, dar nu înainte de a o trece prin sită. Adaugă sarea și praful de copt și amestecă-le bine. Apoi toarnă în fir subțire apa caldă, în timp ce amesteci pentru omogenizare. După ce se termină apa, adaugă tot în fir subțire uleiul de măsline. Amestecă bine făina cu apa și uleiul până când obții un aluat compact.

Mai frământă puțin aluatul și pe masa de lucru presărată cu făină. Apoi împarte-l în șase părți egale pe care le modelezi sub formă de bile. Cu ajutorul sucitorului întinde fiecare bilă de aluat, pe rând, în foi subțiri de dimensiunea celei mai mari tigăi pe care o deții. Pune tigaia la încins pe flacăra aragazului și coace pe rând cele șase foi de tortilla. Rumenește foile mai întâi pe prima parte până se creează mici bule de aer, apoi întoarce-el și rumenește-le și pe a doua parte.
Așază foile de tortilla una peste alta pe o farfurie rotundă și acoperă-le cu un ștergar ușor umed. Lasă-le 10 minute la odihnit.

Între timp taie și legumele în fâșii, aproximativ egale, iar pieptul porționează-l tot în fâșii sau în felii subțiri.

Unge fiecare foaie de tortilla cu iaurt, adaugă și puțin sos de roșii cu ardei, apoi presară deasupra legume, frunze de salată verde și bucăți din pieptul de pui. Rulează foile de aluat peste aceste ingredientele și așază-le într-un bol încăpător.
Acoperă bolul cu tortilla de casă cu carne de pui și legume cu folie de prospețime și pune-l la rece dacă dorești să le servești mai târziu.