Tartă franțuzească cu lămâie și brandy – Ingrediente
Lista de ingrediente este puțin mai vastă decât a unei rețete clasice de tartă. Dar nu te speria pentru că sunt ingrediente simple. O parte din ele sigur stau pe rafturile cămării tale și în frigider.


Ingrediente pentru aluat de tartă:
- 300 gr făină;
- 150 gr unt rece cu peste 80% grăsime;
- 75 gr zahăr pudră;
- 1 praf de sare;
- 1 gălbenuș de ou mediu;
- 2-3 linguri de apă rece

Ingrediente pentru crema de lămâie:
- 3 ouă +2 gălbenușuri;
- 150 gr miere de albine;
- 200 ml frișcă lichidă;
- 50 ml brandy;
- coaja şi sucul de la 3 lămâi bio;
- 100 gr unt;
- 1 praf de sare;
- Ingrediente pentru decor

Ingrediente pentru decor:
- 1 lămâie;
- 2 clementine;
- 100 gr zahăr;
- 200 ml apă;
- bezea din 2 albușuri + 50 gr zahăr.


Rețetă de tartă franțuzească cu lămâie și brandy – Mod de preparare
Începi cu pregătirea aluatului pentru crusta de tartă, care necesită să stea la rece înainte de coacere.


Cum pregătești aluatul și coci crusta pentru tartă
Amestecă într-un bol făina cu sarea și zahărul pudră, dar nu înainte de a trece făina prin sită. Adaugă untul rece, tăiat în cuburi și oul. Amestecă rapid toate ingredientele din vas, până obții un aluat ușor sfărâmicios. Potrivește consistența aluatului cu 1-2 linguri de apă rece.

Acoperă aluatul de tartă cu o folie de prospețime si pune-l la rece pentru aproximativ 30 de minute.

În ultimele 10 minute pornește cuptorul la 180 de grade Celsius. Cu ajutorul sucitorului de aluaturi, întinde aluatul pe masa presărată cu făină într-o foaie circulară cu care îmbraci interiorul unei forme de tartă de aproximativ 32-34 cm diametrul. Înțeapă baza aluatului din loc în loc cu o furculiță, pentru a nu se deforma în timpul coacerii.

În interiorul aluatului pentru tartă așază o folie de aluminiu și umple-o cu boabe de năut, de orez, sau boabe de fasole. Pune forma cu aluatul de tartă la cuptorul setat la 180 de grade Celsius pentru 20 de minute. După acest interval, înlătură folia cu boabele și mai coace aluatul pentru 7-8 minute. Astfel, aluatul se va rumeni și la bază. Lasă aluatul de tartă să se răcească înainte de a-l umple cu cremă.


Cum prepari crema pentru tartă franțuzească cu lămâie și brandy
Sparge ouăle într-o cratiță pe care o pui în altă cratiță mai mare. Pune apă în cratița mare, dar să nu atingă dosul cratiței mici. Peste ouă adaugă cele două gălbenușuri și un praf de sare. Cu ajutorul mixerului, amestecă bine ingredientele pe baia de aburi până când obții o compoziție spumoasă. Adaugă, pe rând coaja de la lămâi, răzuită fin, sucul de lămâie, mierea și untul. Amestecă energic după fiecare ingredient adăugat. Când crema este omogenă și untul topit, trece-o printr-o sită pentru a deveni fină. Apoi, adaugă brandy și frișca lichidă și omogenizează bine crema.

Scoate forma de copt cu crusta de tartă de la cuptor și întinde uniform în interiorul acesteia crema de lămâie.
Redu temperatura cuptorului la 150 de grade Celsius și mai coace tarta pentru 12-15 minute. Lasă tarta să se răcească bine înainte de a o decora și porționa.


Cum pregătești elementele pentru decorul tartei
Pune o cratiță cu zahărul și apa la foc și fierbe siropul pentru 5-6 minute. Taie citricele în felii subțiri și adaugă-le în sirop. Lasă-le să fiarbă aproximativ 10 minute, apoi transferă-le pe un grătar de răcire.

Mixează două albușuri presărate cu un praf de sare. Apoi, adaugă treptat cele 50 gr de zahăr și mixează continuu până când obții o bezea fermă. Pune bezeaua în săculețul unui poshe pentru decorat deserturi.

Decorează crema de lămâie din interiorul tartei mai întâi cu feliile de citrice confiate. Apoi, creează mici aveline de bezea din loc în loc. Caramelizează-le cu un arzător de bucătărie pentru un plus de culoare și un aspect plăcut.
Pune delicioasa și spectaculoasa tartă franțuzească cu lămâie și brandy la rece pentru cel puțin o oră, înainte de a o porționa și a o savura alături de cei dragi.