Prăjitură de post cu dovleac și scorțișoară – Ingrediente
- 300 gr piure de dovleac copt
- 2 lingurițe cu pudră de scorțișoară
- 300 gr făină de grâu
- 100 gr făină de migdale
- 125 g zahăr
- 200 ml lapte de migdale
- 100 ml ulei
- 1 plic praf de copt
- 1 vârf de cuțit cu sare
- zahăr cu aromă de vanilie, pentru decor


Rețetă de prăjitură de post cu dovleac – Mod de preparare
Șterge bine dovleacul pe coajă, taie-l în felii grosiere și așază feliile în tava cuptorului, pe hârtie de copt. Pune tava la cuptor, la 200 de grade Celsius și coace dovleacul până când este bine pătruns și ușor rumenit la suprafață. Apoi, cântărește 300 de grame din miezul dovleacului și transformă-l într-un piure omogen. Amestecă piureul de dovleac cu zahărul, scorțișoara și uleiul până când zahărul este topit, iar compoziția omogenizată.
Dacă dorești să prepari prăjitura într-un mod mai rapid, poți sări peste etapa de coacere a dovleacului. Cureți o felie mare de dovleac, o răzuiești și o caramelizezi într-un vas, la foc mediu, împreună cu zahărul și uleiul. După caramelizare, lasă compoziția la răcit.

Într-un bol, amestecă făina de grâu cu făina de migdale, praful de copt și sarea. Adaugă acest amestec peste compoziția de dovleac și ulei. Omogenizează bine compoziția, apoi toarnă laptele de migdale în fir subțire, în timp ce amesteci intens. Vei obține un aluat consistent, de textura unei smântâni. Lasă aluatul la odihnit și pornește cuptorul la 180 de grade Celsius.

Îmbracă cu hârtie de copt interiorul unei tăvi de cuptor cu dimensiunile de 23/36 cm. Întinde uniform în tavă aluatul pentru prăjitură de post cu dovleac și scorțișoară. Pune tava la cuptor și coace prăjitura pentru 30-35 de minute, la 180 de grade Celsius.

Lasă prăjitura să se răcească în tavă, apoi o poți decora cu zahăr și porționa.


Ce poți face cu dovleacul copt, rămas după prepararea prăjiturii
Dacă te întrebi ce poți face cu dovleacul copt după ce ai luat din el cele 300 de grame, îți oferim mai jos câteva idei.

Poți savura dovleacul copt glazurat cu miere, în cel mai clasic mod.

O altă propunere este să prepari din piureul dovleacului copt un smoothie cu lapte de cocos, cu lapte de migdale sau cu lapte de soia.

O supă cremă de dovleac este și ea o alternativă de luat în calcul. Astfel, vei asigura și una dintre mesele principale ale zilei.