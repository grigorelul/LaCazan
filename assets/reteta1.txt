Basque burnt cheesecake – Ingrediente
- 15 gr unt, pentru forma de copt
- 800 gr brânză cremoasă sau mascarpone
- 225 gr zahăr tos
- 5 ouă medii
- 200 ml smântână lichidă
- 100 gr făină albă
- 30 ml esență de vanilie
- 1 praf de sare


Mod de preparare
Pune crema de brânză în bolul mixerului și adaugă zahărul peste ea. Pornește mixerul și amestecă timp de un minut sau două, până când granulele de zahăr s-au dizolvat. Poți verifica dacă zahărul este topit luând puțin din cremă între vârfurile degetelor și frecând ușor. Dacă se simte granulația zahărului, continuă să amesteci încă un minut sau mai mult.

Adaugă pe rând cele cinci ouă și omogenizează compoziția după fiecare ou adăugat. Apoi, adaugă smântâna lichidă picurând câte puțină, în timp ce amesteci compoziția cu mixerul. Îndepărtează mixerul din bol și folosește în continuare o spatulă sau un tel.

Trece făina prin sită și adaug-o treptat în compoziția pentru cheesecake. Amestecă ușor cu spatula, în timp ce adaugi făina, pentru a obține o compoziție cremoasă și aerată.

Adaugă vanilia și un praf de sare și amestecă din nou până când obții o compoziție cremoasă și omogenă.


Pornește cuptorul la 215 de grade Celsius.

Folosește o formă de copt rotundă cu pereții detașabili cu un diametrul de 24 cm. Unge cu unt atât baza formei, cât și pereții laterali. Decupează dintr-o hârtie de copt un cerc cu diametrul de 24 cm. Mai decupează o fâșiie din hârtia de copt de dimensiunile pereților laterali ai formei. Așază cele două decupaje în forma de copt, cercul la bază și fâșia pe laterale. Presează-le pentru a se lipi uniform de tavă.

Acum poți să torni compoziția pentru cheesecake în tavă și niveleaz-o frumos la suprafață. Lovește ușor tava pe blatul de lucru pentru a elimina eventualele bule de aer din compoziție.

Coace deliciosul cheesecake timp de 30 de minute la 215 de grade Celsius
După coacere, cheesecake-ul trebuie să fie foarte caramelizat la exterior și dezvoltat ca un sufleu. Scoate tava pe un grătar și lasă-l să se răcească în tavă pentru 30 de minute.

Îndepărtează apoi pereții laterali ai formei de copt. Prăjitura se va scufunda puțin în mijloc, dar nu te impacienta. Acesta este aspectul său tradițional.

Lasă cheesecake-ul să se răcească cel puțin 1 oră înainte de servire. Nu îl răci în exces pentru a nu se întări crema de brânză. Este delicios cât încă este cremos.

Poți decora cheesecake cu fructe de pădure și zahăr pudră. De asemeni îl poți savura glazurat cu dulceață de fructe.


