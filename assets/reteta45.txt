Pandișpan cu aromă de citrice – Ingrediente
Glazura de ciocolată este opțională, dar va aduce un plus de gust și de culoare desertului. Pentru această rețetă de pandișpan ai nevoie de ingrediente pentru blatul de pandișpan și pentru glazura de ciocolată.


Ingrediente pentru blatul de pandișpan cu diametrul de 25 cm:
- 6 ouă de mărime medie
- 200 gr zahăr
- 200 gr făină
- 1 vârf de linguriță cu sare
- coaja și sucul de la o portocală
- coaja și sucul de la o lămâie
- puțin unt + făină, pentru forma de copt
Ingrediente pentru glazura de ciocolată:
- 100 gr ciocolată amăruie
- 100 ml frișcă lichidă, îndulcită


Pandișpan cu aromă de citrice – Mod de preparare
Înainte de a începe procesul de preparare, adu pe masa de lucru toate ingredientele pentru blatul de pandișpan. Lasă-le la temperatura camerei 20-30 de minute. Este important ca ingredientele să nu fie foarte reci pentru a te asigura de reușita blatului de pandișpan.


Cum prepari blatul de pandișpan
Pornește cuptorul la 180 de grade Celsius și pregătește forma de copt, pe care o ungi la interior cu puțin unt și presari un strat subțire de făină.

Separă albușurile de gălbenușuri. Pune albușurile direct în bolul mixerului, iar gălbenușurile într-un alt bol. Presară sare peste albușuri și amestecă-le cu ajutorul mixerului până când devin cristaline. Adaugă zahărul puțin câte puțin, în timp ce amesteci intens albușurile. Vei obține o bezea foarte fermă, care va rămâne fixată pe pereții bolului.

Amestecă gălbenușurile cu sucul și coaja răzuită fin de la portocală și lămâie. Apoi adaugă acest amestec peste bezeaua de albușuri. Omogenizează bine compoziția și îndepărtează mixerul.

Cu ajutorul unei spatule de silicon, încorporează treptat făina trecută prin sită. Amestecă făina în compoziție încet, cu mișcări circulare de jos în sus.

Întinde compoziția obținută în forma de copt și coace pandișpanul pentru 30-35 de minute, la 180 de grade Celsius. Lasă-l să se tempereze 5-6 minute în forma de copt, apoi transferă-l pe un platou. Secționează-l doar după ce se va răci complet, pentru a nu se deforma.


Cum prepari glazura de ciocolată pentru pandișpan cu aromă de citrice
Pune frișca lichidă într-un vas, la foc de intensitate mică. Las-o să se încălzească, dar să nu atingă punctul de fierbere. Stinge focul și adaugă peste frișca încălzită, ciocolata ruptă în bucăți mici. Amestecă intens până când ciocolata este topită și glazura omogenizată.

Secționează pandișpanul în porții potrivite și glazurează-le cu ciocolată.

Poți servi pandișpanul și simplu, decorat cu zahăr pudră.