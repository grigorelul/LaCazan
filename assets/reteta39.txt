Tort în formă de inimioară cu zmeură și mascarpone – Ingrediente
Separă de la început ingredientele în funcție de elementele care compun tortul. Ai nevoie de ingrediente pentru blatul de tort, pentru cremă și decor.


Pentru blatul de tort:
- 4 ouă medii
- 125 gr zahăr
- 100 gr făină
- 2 gr sare
- 10 ml esență de vanilie

Pentru crema de mascarpone:
- 500 gr mascarpone
- 250 gr smântână pentru frișcă naturală
- 150 gr zahăr pudră cu aromă de vanilie
- 1 praf de sare

Pentru sirop:
- 150 gr zmeură
- 250 ml apă
- 100 gr zahăr
- 5 gr gelatină

Pentru decor:
- 150 gr zmeură proaspătă
- 175 gr gem de zmeură
- 150 gr vermicelli de ciocolată neagră și albă


Rețetă de tort în formă de inimioară – Mod de preparare
Începe cu prepararea blatului de tort, iar în timp ce acesta se coace, pregătește crema și siropul.


Cum prepari blatul de tort în formă de inimioară
Mai întâi pornește cuptorul la 180 de grade Celsius. În două boluri, separă albușurile de gălbenușuri. Presară sare peste albușuri și bate-le cu ajutorul mixerului sau telului, până când devin spumoase.

Adaugă, lingură cu lingură, zahărul și amestecă în continuare până când obții o bezea fermă. Îndepărtează mixerul și folosește în continuare o spatulă de silicon. În bezeaua de albușuri adaugă gălbenușurile, amestecând ușor cu spatula, folosind mișcări circulare, de jos în sus.

Adaugă apoi și făina trecută prin sită, folosind aceleași mișcări circulare. Tapetează cu hârtie baza formei de copt, iar lateralele unge-le cu unt și presară făină. Întinde în forma de copt compoziția pentru blat de tort și niveleaz-o bine la suprafață. Pune forma de copt la cuptor și coace blatul de tort pentru 20-25 de minute, la 180 de grade Celsius.

Lasă blatul de tort să se tempereze 10 minute în forma de copt, apoi îl poți răsturna pe un grătar de răcire.


Cum prepari crema și siropul pentru tort în formă de inimioară
Pune smântâna pentru frișcă în bolul mixerului și mixeaz-o folosind, pentru început, treapta inferioară a mixerului. Pe măsură ce capătă volum, mărește intensitatea mixerului. Adaugă treptat zahărul pudră, cu aromă de vanilie, și mixează continuu. Când frișca devine ușor fermă, adaugă mascarponele. Adaugă și un praf de sare pentru a intensifica gustul cremei de mascarpone cu frișcă. Pune crema la rece până când vei asambla tortul.

Pentru a prepara sirop de zmeură, pune zmeura cu zahărul într-o crăticioară. Adaugă apa și pune crăticioara la foc de intensitate medie. Fierbe siropul până când zahărul este diluat, iar zmeura și-a degajat aroma în sirop. Trece siropul prin sită și lasă-l la răcit. Când este ușor temperat, adaugă gelatina și amestecă intens pentru a se dilua. Gelatina va oferi un plus de luciu și va fixa frumos siropul deasupra tortului.


Cum asamblezi minunatul tort cu zmeură și mascarpone, în formă de inimioară
Când blatul de tort este complet răcit, secționează-l în două părți egale.

Împarte crema tot în două părți egale. Întinde prima parte de cremă peste prima parte de blat. Așază deasupra a doua parte de blat. Întinde gemul de zmeură și toarnă deasupra siropul răcit. Decorează tortul deasupra cu zmeură proaspătă. Lateralele decorează-le cu crema oprită peste care aplici vermicelli de ciocolată.
Pune tortul la rece pentru 2-3 ore, apoi îl poți secționa frumos.

Și dacă dorești să întâmpini primăvara cum se cuvine, adaugă deasupra tortului mici floricele naturale sau chiar comestibile. Te vei bucura de un tort în formă de inimioară perfect pentru a sărbători ziua iubirii sau pentru a întâmpina primăvara cu el.