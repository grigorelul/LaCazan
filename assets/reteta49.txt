Tort Sacher – Ingrediente
Ingredientele pentru acest tort delicios nu sunt nici multe și nici complexe. Sunt ingrediente simple și foarte accesibile, însă este importantă calitatea acestora.


Ingrediente pentru blat umed cu ciocolată:
- 6 ouă
- 100 gr zahăr tos
- 200 gr unt cu 82% grăsime
- 200 gr ciocolată amăruie
- 100 gr zahăr pudră, cu aromă de vanilie
- 150 gr făină
- 1 praf de sare

Ingrediente pentru umplutură:
- 400 gr gem de caise
- 20 ml lichior fin de portocale

Ingrediente pentru glazură și decor:
- 200 gr zahar tos
- 125 ml apă
- 200 gr ciocolata amăruie de calitate
- bezele, fructe, alune sau nuci


Tort Sacher – Mod de preparare
Înainte de a începe procesul tehnologic de preparare al tortului, asigură-te că ai adus pe masa de lucru toate ingredientele necesare. Este important ca anumite ingrediente să fie la temperatura camerei când le vei folosi.


Cum prepari blatul de tort cu ciocolată
Începe prin a separa albușurile de gălbenușuri, în două boluri. Presară puțină sare peste albușuri și lasă-le la temperatura camerei.

Pune untul în bolul mixerului și lasă-l și pe acesta 15 minute la temperatura camerei.

Topește ciocolata pe baie de aburi sau la microunde și las-o să se tempereze ușor.
Înainte de a începe să amesteci ingredientele pentru blat, pornește cuptorul la 180 de grade Celsius. Adaugă peste untul moale zahărul pudră și pornește mixerul. Amestecă bine untul cu zahărul până când capătă cremozitate. Adaugă, pe rând, gălbenușurile, omogenizând compoziția după fiecare adăugare. Încorporează și ciocolata pe care o torni în fir subțire în timp ce amesteci intens.

Mixează cele șase albușuri presărate cu sare până când devin cristaline. Adaugă treptat zahărul tos și mixează în continuare până când obții o bezea fermă. Adaugă bezeaua peste compoziția de ciocolată și încorporeaz-o în aceasta folosind o spatulă. Amestecă compoziția de jos în sus cu mișcări circulare.

La final, trece făina prin sită deasupra comnpoziției pentru blat de tort Sacher. Încorporeaz-o ușor în compoziție, folosind aceleași mișcări circulare, de jos în sus.

Pune hârtie de copt la baza formei de coacere, iar pereții laterali unge-i cu unt și presară puțină făină. Întinde uniform compoziția pentru blat de tort în forma de copt. Pune forma la cuptor și coace blatul pentru 45-50 de minute.

Lasă blatul să se tempereze în forma de copt pentru 5-6 minute, apoi răstoarnă-l pe un grătar de răcire. Nu îndepărta hârtia de copt decât după răcirea completă.


Cum asamblezi deliciosul tort Sacher
După ce blatul de tort este perfect răcit, secționează-l în trei părți apoximativ egale.

Pune gemul de caise într-un bol, pe baie de aburi și lasă-l să se încălzească până când devine ușor cursiv. Adaugă lichiorul de portocale și trece gemul prin sită pentru a deveni fin.

Unge primul blat de tort cu jumătate din cantitatea de gem, apoi așază peste el a doua parte de blat. Întinde peste aceasta restul de gem și adaugă peste el ultima parte de blat. Lasă tortul astfel asamblat la odihnit 2-3 ore, apoi poți prepara glazura de ciocolată pentru decor.


Cum prepari glazura de ciocolată
Pune o cratiță pe flacăra aragazului aprinsă la intensitate mică. Adaugă în ea zahărul, apa și ciocolata răzuită. Lasă ingredientele să se dilueze amestecând încet până când obții o compoziție omogenă. Toarnă compoziția de ciocolată, ușor temperată, deasupra tortului și las-o să alunece și pe laterale. Cu o paletă de tort, nivelează glazura de ciocolată pe lateralele tortului.
Lasă tortul la loc răcoros, dar nu în frigider, pentru cel puțin 2 ore, apoi îl poți porționa. Este un tort absolut delicios pe care, cu siguranță, îl vei repeta.
