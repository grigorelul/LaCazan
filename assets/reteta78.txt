Quiche cu ciuperci, zucchini și roșii cherry – Ingrediente
Această rețetă de tartă sărată, inspirată din bucătăria franțuzească, are în compoziția sa ingrediente pentru aluat și umplutură.

Ingrediente pentru aluat de tartă sărată:
- 100 gr unt cu 82% procent de grăsime
- 200 gr făină
- 1 ou
- 1 praf de sare
- 2 linguri de apă rece
- un cub de unt pentru uns forma de copt

Ingrediente pentru umplutură:
- 2 zucchini
- 2 cepe
- 250 gr ciuperci champignon brune
- 1-2 linguri cu ulei de măsline
- 5-6 roșii cherry
- 3 ouă
- 200 ml smântână de gătit
- 100 gr cașcaval răzuit
- sare și piper
- puțin oregano uscat


Quiche cu ciuperci, zucchini și roșii cherry – Mod de preparare
Începe cu pregătirea aluatului pentru crusta de tartă sărată. Aluatul necesită un timp de relaxare la rece pentru a putea fi modelat, apoi un timp de coacere și altul de răcire. Între timp, te poți ocupa și de celelalte ingrediente pentru umplutură.


Cum prepari aluat de tartă sărată
Ia un bol încăpător și pune în el făina trecută prin sită. Adaugă sarea și amestecă cele două ingrediente. Scoate untul de la frigider, taie-l în bucăți mai mici și adaugă-l în bol împreună cu oul. Cu vârfurile degetelor, amestecă rapid toate ingredientele până când obții un aluat ușor sfărâmicios. Potrivește textura aluatului adăugând câte puțină apă rece.
Împachetează aluatul fraged pentru tartă sărată într-o folie de prospețime. Pune-l la frigider pentru cel puțin 30 de minute. După trecerea acestui interval de timp, scoate aluatul din folie și modelează-l direct în interiorul unei forme de tartă cu diametrul de 25 cm, unsă cu unt moale. Presează-l uniform pe pereții formei. Decupează surplusul de aluat de deasupra. Înțeapă aluatul la bază din loc în loc cu o furculiță, pentru a se crea bule de aer și a nu se deforma în timpul coacerii.

Așază hârtie de copt în interiorul aluatului și umple-o cu boabe de năut, orez sau de fasole. Acestea sunt necesare pentru a împiedica deformarea aluatului în timpul coacerii.

Pune forma cu aluatul de tartă la cuptor și coace-l pentru 15-20 de minute la 180 de grade Celsius. Între timp, te poți ocupa de restul ingredientelor pentru umplutură.


Cum pregătești umplutura pentru quiche cu ciuperci, zucchini și roșii cherry
Curăță ceapa, toac-o în fâșii și călește-o ușor în puțin ulei. Adaugă și puțină sare, apoi las-o să se tempereze.

Șterge bine ciupercile cu prosoape de hârtie umezite, feliază-le și prepară-le pentru un timp scurt în tigaia unsă cu ulei.

Spală bine dovleceii, feliază-i longitudinal și presară puțină sare peste felii. Lasă-i 10 minute să se deshidrateze, apoi presează-i cu prosoape de hârtie pentru a absorbi lichidul. Rumenește ușor feliile de dovlecei în tigaia încinsă, unsă cu ulei. Întoarce-le de pe o parte pe cealaltă.

Într-un bol, amestecă ouăle cu puțină sare și oregano uscat. Adaugă smântâna și cașcavalul răzuit și omogenizează compoziția.


Cum asamblezi și coci tarta sărată din bucătăria franțuzească
După ce ai îndepărtat boabele de năut din interiorul crustei de tartă, iar aceasta s-a temperat, poți adăuga în ea ceapa călită. Peste ceapă, adaugă compoziția de ouă cu smântână și cașcaval. Apoi așază feliile de zucchini, ciupercile și roșiile cherry tăiate în jumătăți.
Coace delicioasa tartă quiche cu ciuperci, zucchini și roșii cherry pentru 15 minute la 180 de grade Celsius sau până când compoziția din interior este bine preparată. Las-o să se tempereze 10 minute, apoi o poți felia și savura cu poftă, alături de cei dragi.