Fasole verde cu ouă cremoase la tigaie – ingrediente
- 500 gr păstăi de fasole verde
- 2 ouă
- 2-3 linguri de ulei
- 1 ceapă medie
- 30 gr brânză telemea, sărată
- sare și piper după gust


Rețetă de fasole verde cu ouă la tigaie – Mod de preparare
Începi prin a pune un vas cu 1,5 litri de apă la foc. Adaugă și o linguriță de sare. Până începe apa să fiarbă, curăță păstăile de fasole verde de vârfuri și clătește-le bine în apă rece. Lasă-le la scurs într-o sită.

Când apa atinge punctul de fierbere adaugă păstăile de fasole verde. Fierbe fasolea verde pentru 7-8 minute, așa încât să rămână ușor crocantă. Nu este necesar să fierbi păstăile de fasole verde timp îndelungat pentru a nu-și pierde proprietățile și culoarea. Pune din nou păstăile de fasole verde în sită, la scurs și lasă-le să se tempereze înainte de următorul pas.

Când sunt bine scurse și ușor temperate, pune o tigaie încăpătoare cu uleiul la încins. Curăță ceapa, spal-o și toac-o solzișori. Călește ceapa în uleiul încins, doar până devine translucidă. adaugă peste ea păstăile de fasole verde și amestecă-le ușor să-și întrepătrundă gustul cu cel al cepei călite.

Amestecă într-un bol cele două ouă cu un praf de sare și unul de piper. Adaugă și brânza telemea dată pe răzătoare și omogenizează amestecul. Toarnă această compoziție peste fasolea verde din tigaie. Amestecă ușor să se combine uniform ingredientele. Mai lasă tigaia cu fasole verde și ouă cremoase pe foc 1-2 minute, apoi stinge focul.

Savurează delicioasa gustare imediat, cu felii de pâine prăjită. Este minunată și, cu siguranță, vei dori să repeți rețeta. Dacă adori omleta cu verdeață, mărar, pătrunjel sau busuioc, le poți adăuga și în compoziția ouă din această rețetă.