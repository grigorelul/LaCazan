Macarons cu aromă de fructe – Ingrediente
Pentru reușita acestor bezele franțuzești, un aspect esențial îl reprezintă gramajul ingredientelor, care se va respecta întocmai. Îți sunt necesare ingrediente pentru prepararea bezelelor și ingrediente pentru crema cu care se vor lipi două câte două.

Este o rețetă care are nevoie de multă răbdare și de atenție în egală măsură.


Ingrediente pentru bezele franțuzești:
- 100 gr albușuri de ouă (2-3 ouă);
- 45 gr zahăr tos;
- 1 praf de sare;
- 200 gr zahăr pudră cu conținut de amidon;
- 100 gr făină de migdale, albă;
- 2 picături de gel colorant, cu aromă de zmeură
Ingrediente pentru cremă:
- 500 gr mascarpone;
- 200 gr dulceață de zmeură


Macarons cu aromă de fructe – Mod de preparare
Pentru a-ți ușura din start munca, adu pe masa de lucru mai întâi ustensilele necesare. Ai nevoie de un cântar, un mixer de mână clasic, o sită, o spatulă de silicon, un posh cu un dui rotund de 5-6 mm diametrul, o râșniță de cafea, o tavă și hârtie de copt albă sau tavă specială pentru macarons.


Sfaturi importante pentru reușita bezelelor
Separă albușurile de gălbenușuri cu 3 zile înaintea preparării. Pune albușurile într-o caserolă cu capac, la frigider. Este recomandat ca albușurile să aibă o vechime de trei zile, pentru a reuși bezeaua perfect. Cu 2 ore înainte de preparare se vor scoate din frigider și se vor lăsa la temperatura camerei.

În cazul în care nu deții o tavă specială pentru macarons, decupează o hârtie de copt albă, de mărimea tăvii. Desenează cu creionul pe ea cercuri cu diametrul de 3 cm, la distanțe de 2-3 cm între ele. Folosește această hârtie ca un șablon.

Așază șablonul în tavă, iar peste acesta mai pune o altă hârtie de copt, tot albă, de aceeași dimensiune. Fiind transparentă se vor vedea cercurile de pe hârtia cealaltă. Hârtia șablon se va putea refolosi și cu alte ocazii.

Pune într-un pahar înalt un săculeț posh de decorat prăjituri, cu vârful în jos. Îndoaie marginile lui ca un guler peste pahar. Astfel, vei introduce ușor compoziția de bezele în acesta.


Cum prepari compoziția de macarons cu aromă de fructe
Începe prin a măcina făina de migdale împreuna cu zahărul pudră. Apoi, trece amestecul prin sită de 2-3 ori pentru a deveni fin.

Pune albușurile într-un bol de mixer și adaugă un praf de sare peste ele. Mixează-le pentru 2-3 minute la viteză maximă. Adaugă o treime din zahărul tos și din nou mixează pentru 3 minute la viteză maximă. Continuă cu a doua și a treia parte de zahăr în același mod. Adaugă și colorantul, omogenizează compoziția și îndepărtează mixerul.

Introdu în compoziție spatula de silicon. Adaugă în compoziție amestecul de zahăr pudră cu făină de migdale, tot în trei etape.

Amestecă ușor cu spatula adunând compoziția de pe pereții bolului spre centru. Folosește apoi mișcări circulare, de jos în sus pentru a se menține compoziția aerată.

Fixează hârtia de copt pe tavă lipind-o cu bezea în toate cele patru colțuri.

Pune compoziția pentru macarons în săculețul din pahar, fără a-l umple prea mult, pentru a-l putea manevra cu ușurință.

Așază săculețul perpendicular cu vârful în centrul primului cerculeț de pe hârtia de copt din tavă. Creează rondele subțiri din compoziție în fiecare cerculeț desenat.

După ce ai completat toate cerculețele bate tava ferm de masă de două ori. O întorci și cu partea cealaltă, adică pe lățime și mai bați de două ori. Dacă vei observa că se formează bule în bezele le spargi cu vârful unei scobitori.
Lasă tava cu bezele pe masă pentru aproximativ o oră. Încingi cuptorul la 150 de grade Celsius și coci minunații macarons pentru 13-15 minute. După primele 5-6 minute se va forma piciorușul macarons.

După ce se răcesc, sortezi două câte două după mărime, pentru a le lipi cu cremă între ele.


Cum prepari crema pentru macarons
Pune în bolul mixerului mascarponele și adaugă dulceața de zmeură. Amestecă intens până când obții o cremă omogenă și plăcut colorată.

Pune crema în săculețul de decorare și glazurează cu ea suprafața netedă a unuia din perechea de macarons. Apoi le lipești și le așezi pe un platou de servire.