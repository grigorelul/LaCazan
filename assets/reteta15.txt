Laptele vegetal este bogat în nutrienți esențiali pentru organism, precum magneziu, potasiu, calciu, fier, fibre, fosfor, vitamina E etc. Nu conține lactoză, grăsimi saturate și nici colesterol. Are un indice glicemic redus și conține foarte puține calorii.

Rețeta este foarte ușoară, ingredientele sunt puține, iar costurile sunt minime. Poți savura laptele vegetal din migdale după gustul propriu: simplu sau îndulcit, mai concentrat, cu arome sau fără. În plus, îl poți folosi și în prepararea deserturilor, ca înlocuitor al laptelui de origine animală.


Lapte de migdale preparat în casă – Ingrediente
250 gr migdale crude
1500 ml apă rece
un praf de sare
arome la alegere
miere sau îndulcitori naturali


Rețetă de lapte vegetal din migdale – Mod de preparare
Cântărește mai întâi migdalele, apoi clătește-le cu apă rece pentru a îndepărta impuritățile de pe ele.

Pune migdalele într-un bol și adaugă peste ele 500 de mililitri de apă rece. Acoperă bolul cu un ștergar curat sau cu un tifon. Lasă migdalele în apă rece de seara până dimineața. În acest interval de timp, migdalele se vor hidrata și vor absorbi aproape toată apa. Cu cât se hidratează mai bine migdalele, cu atât acest lapte de migdale preparat în casă va fi mai cremos.

A doua zi scurge bine migdalele de apa în care au stat și mai clătește-le odată cu apă rece. Este important să înlături apa în care au stat migdalele, deoarece conține un acid care inhibă capacitatea organismului de a absorbi nutrienții din lapte. Dacă ai timp și răbdare, poți curăța migdalele de coajă, pentru a obține un lapte fin și alb.
Migdalele scurse, clătite și curățate (opțional) se pun în recipientul unui blender electric. Adaugă peste ele și 500 ml de apă rece. Procesează migdalele până când se mărunțesc foarte fin. Mai adaugă treptat aproximativ 500 ml de apă rece. Adaugă apă până când obții un lapte fluid, dar cremos. Nu îl dilua în exces.

Pune laptele de migdale într-o strecurătoare acoperită cu un tifon curat. Lasă laptele să se scurgă bine prin tifon, apoi stoarce bine și tifonul cu pasta de migdale din el. Adaugă un praf de sare în lapte pentru a-i intensifica gustul. Poți să-l aromatizezi și să-l îndulcești după gust.


Cum poți servi laptele de migdale
Laptele vegetal se poate servi ca atare la mic dejun. Se poate amesteca cu cereale, se poate adăuga în cafea, în compoziția pentru clătite, prăjituri sau pentru orice alte preparate care necesită lapte.

Resturile de migdale nu se aruncă. Se pun la uscat pe o coală de hârtie și se folosesc la prepararea fursecurilor sau la decorarea prăjiturilor.