Profiterol cu vanilie și ciocolată – Ingrediente
Ai nevoie de trei tipuri de ingrediente pentru acest desert minunat: pentru aluatul cojilor de choux, pentru crema de vanilie și pentru glazura de ciocolată


Pentru aluatul de choux-uri:
- 250 ml apă
- 100 gr unt cu 82% grăsime
- 150 gr făină
- 4 ouă de mărime medie
 1 vârf de cuțit cu sare

Pentru crema de vanilie:
- 1250 ml lapte
- 150 gr zahăr
- 50 gr zahăr vanilinat
- 225 gr unt cu 82% grăsime
- 300 gr făină
- 2 lingurițe cu esență de vanilie
- un praf de sare.
- Pentru glazura de ciocolată:
- 200 gr ciocolată amăruie
- 200 ml frișcă lichidă, îndulcită
- 25 gr unt cu 82% grăsime


Profiterol cu vanilie și ciocolată – Mod de preparare
Începe cu prepararea aluatului opărit care necesită mai multe etape de preparare și coacere. În timp ce coci cojile de choux pentru profiterol, prepară și crema de vanilie.


Cum prepari cojile de choux pentru profiterol, din aluat opărit
Pune apa, un praf de sare și untul într-o cratiță așezată pe flacăra aragazului, aprinsă la intensitate medie. Când untul se topește și lichidul începe să clocotească, amestecă pentru a se omogeniza ingredientele. Redu intensitatea focului la minimum și adaugă toată făina odată. Amestecă intens până când făina absoarbe tot lichidul și rezultă un aluat compact. Stinge focul și lasă aluatul opărit să se răcească complet. După ce s-a răcit, adaugă pe rând, în aluatul opărit, cele patru ouă. Pune aluatul la rece pentru 30 de minute.

Pornește cuptorul la 200 de grade Celsius și acoperă baza tăvii de cuptor cu hârtie de copt.

Așază un săculeț de decorat torturi, cu dui stelat, într-un pahar înalt. Pune în el cât aluat încape, lăsând marginile libere pentru a le cuprinde în mâini. Prin apăsarea aluatului din săculeț creează gogoșele mici pe hârtia de copt, la distanțe de 2-3 cm. Pune tava la cuptor și coace cojile pentru choux de profiterol timp de 15 minute, la 200 de grade Celsius. Apoi, redu temperatura cuptorului la 180 de grade Celsius și mai coace cojile pentru aproximativ 25-30 de minute. Lasă-le să se răcească.


Cum prepari crema pentru profiterol cu vanilie și ciocolată
Într-un bol, amestecă făina cu puțin lapte rece. Pune restul de lapte într-un vas, pe foc și lasă-l până când atinge punctul de fierbere. Adaugă un praf de sare și zahărul tos și amestecă pentru a se dilua. Adaugă făina amestecată cu laptele rece. Fierbe crema amestecând continuu până când aceasta se îngroașă ca o budincă. Stinge focul, adaugă esența de vanilie și acoperă crema cu o folie alimentară.

Las-o așa până se răcește complet. Când crema este complet răcită, mixează untul cu zahărul vanilinat până când obții o compoziție spumoasă. Încorporează câte puțin din compoziția de unt în crema răcită și mixează energic pentru a-i conferi cremozitatea necesară.

Pune crema de vanilie într-un posh cu dui simplu. Ia câte o gogoașă de choux, înfige duiul în interiorul acesteia și apasă săculețul până când gogoașa se umple cu cremă.


Cum prepari glazura de ciocolată
Pune smântâna într-un vas la foc de intensitate minimă. Las-o să se înfierbânte, fără a atinge punctul de fierbere. Stinge focul, adaugă ciocolata ruptă în bucățele și untul și amestecă intens până când acestea se topesc și glazura este omogenă. Trece fiecare porție de profiterol prin glazura de ciocolată și așază-le pe un grătar.
Așteaptă să se întărească glazura și apoi te poți răsfăța cu delicioasele prăjituri profiterol cu vanilie și ciocolată.