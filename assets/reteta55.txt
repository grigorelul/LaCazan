Salată de icre cu ceapă – Ingrediente
Cele trei moduri de preparare au în comun ingredientele de bază, la care se mai adaugă unul sau două ingrediente în plus.


Ingrediente pentru salată de icre simplă:
- 200 gr icre de crap
- 750 ml ulei de floarea soarelui
- 150 ml apă minerală
- sucul de la 1/2 lămâie
- sare după gust
- 1 ceapă albă, de mărime medie

Ingrediente pentru salată de icre cu griș:
- 200 gr icre de crap
- 650 ml ulei de floarea soarelui
- 100 ml apă minerală
- sucul de la 1/2 lămâie
- sare după gust
- 1 ceapă albă, de mărime medie
- 20 gr griș + 200 ml apă

Ingrediente pentru salată de icre cu franzelă:
- 200 gr icre de crap
- 650 ml ulei de floarea soarelui
- 100 ml apă minerală
- sucul de la 1/2 lămâie
- sare după gust
- 1 ceapă albă, de mărime medie
- miezul de la o felie de franzelă albă
- 150 ml lapte.

Salată de icre cu ceapă – Mod de preparare
Modul de preparare al salatei de icre este relativ asemănător pentru toate cele trei variante. Îți recomandăm să ai în vedere că, pentru variantele de preparare cu griș și franzelă, ingredientele adiționale se adaugă de la început, odată cu icrele.


Cum prepari salata de icre
Pentru varianta simplă, pune icrele în bolul mixerului. Adaugă câte puțin ulei, ca în cazul rețetei de maioneză și amestecă intens, folosind treapta superioară a mixerului. Când compoziția începe să capete consistență, adaugă puțin suc de lămâie și puțină apă minerală. Apoi continuă să adaugi ulei în timp ce mixezi energic. Repetă din nou procedeul cu sucul de lămâie și apa minerală și spre finalul procesului de preparare.


Cum prepari salată de icre cu ceapă și griș
Pune 200 ml de apă într-o crăticioară așezată pe flacăra aragazului. Lasă apa să atingă punctul de fierbere și adaugă grișul în timp ce amesteci intens cu o spatulă. Fierbe grișul până când absoarbe toată apa și devine cremos. Acoperă-l cu folie de prospețime și pune-l la rece.

Când grișul s-a răcit, ia două linguri din el și amestecă-le cu icrele în bolul mixerului. Pornește mixerul și amestecă ingredientele în timp ce torni câte puțin ulei. Pe parcurs, mai adaugă din griș, doar dacă dorești să diminuezi gustul intens al icrelor. Adaugă, ca și la modul anterior, câte puțin suc de lămâie și apă minerală.

La final, adaugă ceapa tocată fin și potrivește cu sare gustul salatei.


Cum prepari salată de icre cu ceapă și franzelă albă
Îndepărtează coaja de la felia de franzelă și pune miezul într-un bol. Adaugă laptele peste acesta. Când laptele este absorbit, stoarce bine miezul de franzelă presându-l în mâini sau într-o sită.

Pune miezul de pâine bine scurs în bolul mixerului și amestecă-l cu icrele. Toarnă treptat uleiul, în timp ce amesteci intens ingredientele. Repetă procedeul cu sucul de lămâie și apa minerală.

Adaugă ceapa tocată, la final de preparare și pune salata de icre la rece.

Poți servi salata de icre pe felii de pâine prăjită. Poți decora salata cu felii de roșii și verdeață pentru un plus de culoare și prospețime.
