Pui cu smântână și ciuperci – Ingrediente
- 750 gr pulpe și aripi de pui;
- 350 gr ciuperci champignon;
2-3 linguri de ulei;
1 ceapă;
3 căței de usturoi;
500 ml smântână de gătit;
sare și piper;
1-2 foi de dafin;
pătrunjel verde.


Rețetă de pui cu smântână și ciuperci – Mod de preparare
Ca la orice rețetă de mâncare se începe cu pregătirea ingredientelor.

Mai întâi, porționează carnea de pui în bucăți mai mici și asezoneaz-o cu sare și piper. Las-o deoparte, acoperită, până când pregătești și celelalte ingrediente.

Curăță ceapa și usturoiul și clătește-le cu apă rece. Toacă ceapa mărunt împreună cu doi căței de usturoi. Păstrează un cățel de usturoi pentru final de preparare. Șterge bine ciupercile cu prosoape de hârtie umezite, apoi taie-le în felii mai groase, sau chiar în jumătăți. Nu spăla ciupercile sub jet de apă pentru a nu pătrunde apa în ele.

Pune uleiul într-o tigaie încăpătoare pe care o așezi pe flacăra aragazului, la intensitate medie. Lasă-l să se înfierbânte și adaugă carnea de pui pe care o rumenești frumos pe toate părțile. Când carnea este rumenită, transfer-o în alt vas și păstreaz-o acoperită până o vei adăuga din nou în tigaie.

Adaugă în tigaie ceapa și cei doi căței de usturoi. Amestecă bine ingredientele și lasă-le la preparat până se pătrund ușor și își schimbă culoarea. Adaugă ciupercile și amestecă-le ușor cu ingredientele din tigaie. Lasă ciupercile să se pătrundă bine, amestecând constant. Ciupercile se vor deshidrata și vor lăsa suficient suc în tigaie încât să fiarbă bine. Adaugă și 2 foi de dafin, pe care le îndepărtezi după 10 minute de fierbere.
Când sucul lăsat de ciuperci scade consistent, adaugă smântâna și carnea de pui. Mai lasă mâncarea de pui cu smântână și ciuperci să fiarbă aproximativ 10 minute, timp în care se vor întrepătrunde bine toate gusturile.

Înainte de stingerea focului, mai adaugă un cățel de usturoi răzuit. Acesta va oferi un gust ușor picant preparatului.


Cum servești mâncarea delicioasă, preparată după rețeta bunicii
Poți servi mâncarea simplă, alături de un ardei iute, sau alături de o salată clasică. Însă, mâncarea va fi mult mai delicioasă dacă prepari și o mămăliguță ca la mama acasă.

Dacă dorești să ieși puțin din sfera gustului clasic, poți aromatiza mâncare, spre final de fierbere cu pudră de nucșoară. Un vârf de linguriță cu pudră de nucșoară este suficient pentru a influența gustul preparatului. În timpul servirii, presară peste mâncare și puțin pătrunjel verde tocat mărunt. Va oferi preparatului un plus de prospețime.

Spor la preparat și poftă bună la savurat!