Tort fără coacere cu ciocolată albă și fructe – Ingrediente
Ingredientele pentru acest minunat tort sunt împărțite în două categorii: pentru baza tortului și pentru cremă și decor.


Ingrediente pentru baza unui tort cu diametrul de 25 cm:
- 300 gr mere răzuite;
- 50 gr zahăr;
- 25 gr unt;
- 100 gr biscuiți sfărâmați;
- 1/2 linguriță cu scorțișoară

Ingrediente pentru cremă:
- 400 gr ciocolată albă;
- 300 ml frișcă lichidă;
- 1 linguriță cu extract de vanilie;
- 2 portocale;
- 20 gr gelatină + 30 ml apă;
- 250 gr mascarpone;
- fructe la alegere pentru decor


Tort fără coacere cu ciocolată albă și fructe – Mod de preparare
Începe cu pregătirea blatului de mere care necesită timp pentru caramelizare și timp pentru răcire.


Cum prepari blatul de mere cu biscuiți
Spală bine merele și fără a le îndepărta coaja, răzuiește-le pe răzătoarea cu orificii mari. Pune o crăticioară la foc mediu și adaugă zahărul cu untul și 2 lingurițe de apă. Când zahărul începe să se topească, amestecă pentru a nu se arde. Apoi adaugă merele, scorțișoara și amestecă-le ușor cu siropul de zahăr. Lasă-le să se pătrundă ușor, apoi stinge focul.
Rupe biscuiții mărunt și adaugă-i în compoziția de mere, după ce acestea se temperează ușor. Îmbracă interiorul unei forme de tort cu folie de prospețime, apoi întinde la baza acesteia stratul de mere caramelizate și amestecate cu biscuiți. Pune forma de tort la rece și ocupă-te de celelalte ingrediente.


Cum prepari crema pentru tort fără coacere cu ciocolată albă și fructe
Pune frișca lichidă într-un vas așezat pe flacăra aragazului, la intensitate medie. Las-o să se încălzească, dar fără a atinge punctul de fierbere. Stinge focul, adaugă ciocolata albă ruptă în bucăți mici și amestecă intens până la topirea acesteia. Adaugă extractul de vanilie, apoi lasă compoziția de ciocolată să se tempereze pentru câteva minute.

Pune gelatina la hidratat în apă rece, apoi dilueaz-o punând vasul pe baie de aburi. Când este perfect diluată, adaug-o peste crema de ciocolată albă și amestecă pentru omogenizare. Lasă crema să se răcească bine, apoi dai deoparte, în alt vas, 1/4 din cremă. Curăță cele două portocale și transformă miezul acestora în piure, cu ajutorul unui blender. Trece piureul prin sită pentru a deveni fin și amestecăm cu crema de ciocolată. Adaugă și o lingură de mascarpone, apoi întinde crema peste stratul de mere cu biscuiți.

Adaugă restul de mascarpone peste crema de ciocolată albă, omogenizează bine crema și întinde-o peste crema cu portocale. Pune minunatul tort fără coacere cu ciocolată albă și fructe la rece pentru cel puțin 4 ore. Apoi îl poți decora cu fructele preferate și îl poți porționa frumos.