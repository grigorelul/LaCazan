Iată câteva dintre beneficiile consumului de granola de casă
Îmbunătățește digestia. Ingredientele care compun granola conțin o cantitate însemnată de fibre. Acestea sunt benefice pentru funcționarea corectă a sistemului digestiv.
Previne anemia. Nucile, semințele și fulgii de ovăz furnizează organismului o cantitate importantă de fier, element necesar pentru asimilarea și fixarea calciului în organism. 150 grame de granola echivalează cu o treime din necesarul zilnic de fier.
Îmbunătățește sănătatea inimii și a creierului. Consumul zilnic de fibre are un rol important în scăderea valorii colesterolului din sânge. În același timp se reglează și tensiunea arterială, prevenind astfel apariția bolilor cardiovasculare. Conținutul ridicat de Omega 3 din nuci, alune sau migdale este important pentru buna funcționare a creierului și prevenirea anxietății și a depresiei.
Îmbunătățește aspectul părului și al pielii. Nucile, migdalele și alunele au un conținut bogat de vitamina E. Aceasta este benefică în prevenirea apariției ridurilor, a îmbătrânirii premature a pielii si a calviției.
Acestea sunt doar câteva dintre cele mai importante beneficii ale consumului de granola. Dacă te-am convins, îți oferim mai jos lista de ingrediente și pașii necesari pentru a prepara și tu rețeta de granola.


Granola de casă – Ingrediente
- 450 gr fulgi de ovăz
- 50 ml ulei floarea soarelui
- 50 ml sirop de arțar
- 50 gr miere de albine
- 50 ml apă
- 50 gr mix de semințe (de in, floarea soarelui, dovleac, susan)
- 50 gr fructe deshidratate (stafide, merișoare, goji, caise, prune, smochine)
- 1 linguriță pudră de scorțișoară
- 1/4 linguriță de sare


Rețeta de granola – Mod de preparare
Pune într-un bol încăpător fulgii de ovăz, pudra de scorțișoară, mixul de semințe și sarea.

Separat, într-un vas așezat pe flacăra aragazului, pune apa, uleiul și siropul de arțar. Lasă ingredientele să atingă punctul de fierbere, apoi stinge focul și lasă siropul să se tempereze. Adaugă mierea și amestecă intens până când aceasta este diluată.

Adaugă siropul răcit peste amestecul din bol. Cu o spatulă, amestecă bine ingredientele să se desfacă foarte bine toate granulele acestora în siropul delicios.

Pornește cuptorul la 165 grade Celsius.

Așază în tava mare a cuptorului hârtie de copt și întinde ingredientele pentru granola într-un strat subțire și uniform.

Pune tava în cuptor și coace granola pentru 10-15 minute, la 165 de grade Celsius. Pe la jumătatea timpului, amestecă din nou ingredientele din tavă pentru ca acestea să se usuce uniform.

Lasă ingredientele coapte să se răcească, apoi amestecă-le cu fructele deshidratate. Depozitează granola de casă în recipiente de sticlă cu capac, la loc răcoros și ferit de lumină.

Poți consuma granola la mic dejun, cu iaurt și fructe naturale.