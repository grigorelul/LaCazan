Cartofi la cuptor în crustă de mălai – Ingrediente
1 kg cartofi albi
4-5 căței de usturoi
100 gr unt
20 ml ulei
300 gr mălai
2 lingurițe cu sare
1 linguriță cu busuioc uscat
1/2 linguriță cu rozmarin uscat
1 linguriță cu boia de ardei dulce
1/2 linguriță cu boia de ardei iute
mărar verde pentru decor – opțional.


Cartofi la cuptor în crustă de mălai – Mod de preparare
Pornește mai întâi cuptorul la 180 de grade Celsius. Continuă apoi cu pregătirea ingredientelor, pe care le aduci pe masa de lucru pentru a le avea la îndemână.
Curăță usturoiul, clătește-l cu apă rece și pune-l într-un mojar. Adaugă 1 linguriță de sare grunjoasă și pisează-l. Când este bine pisat, adaugă uleiul și amestecă bine ca pentru rețeta de mujdei. Adaugă și untul moale și omogenizează compoziția.

Curăță cartofii, spală-i bine cu apă rece, apoi feliază-i în rondele de 5-6 mm grosime. Taie rondelele în fâșii mai groase decât atunci când prepari cartofi pai.

Într-un bol, amestecă mălaiul cu boia de ardei și o linguriță de sare mai mare, nu fină, dar nici prea grunjoasă. Adaugă rozmarin uscat și bine sfărâmat și busuioc uscat. Amestecă bine ingredientele. Unge o tavă mare de cuptor cu puțin unt moale.


Cum obții crusta perfectă din mălai pentru cartofi
După ce ai pregătit ingredientele, amestecă bine fâșiile de cartofi cu compoziția de usturoi. Amestecă-i în așa fel încât fiecare fâșie de cartof să fie bine unsă.

Trece cartofii bine unși prin amestecul de mălai si condimente din bol. Asigură-te că sunt acoperiți în totalitate cu acest amestec.

Așază cartofii în tava unsă cu unt și pune tava la cuptor la 180 de grade Celsius, pentru 40-45 de minute sau până se rumenesc bine și devin crocanți.
Nu este nevoie să întorci cartofii de pe o parte pe cealaltă pentru că se vor rumeni perfect. Servește delicioșii cartofi la cuptor în crustă de mălai decorați cu mărar verde, alături de o salată proaspătă de legume sau cu una de murături.

Îi poți servi și cu diferite sosuri precum un sos delicios de roșii sau un sos de brânzeturi. Dacă dorești să îi prepari în varianta de post, înlocuiește untul cu ulei de măsline, sau cu unt de cocos.