Cremă de avocado cu iaurt – Ingrediente
- 1 avocado copt
- 20 gr iaurt grecesc sau un iaurt cremos
- sucul de la 1/2 lămâie
- 1 cățel de usturoi
- 1 vârf de linguriță cu sare
- 1 linguriță cu ulei de măsline
- 1 vârf de linguriță cu piper măcinat


Cremă de avocado cu iaurt – Mod de preparare
Modul de preparare al delicioasei creme pentru mic dejun este foarte simplu.

Însă, înainte de a începe procesul de lucru este necesar să cunoști câteva aspecte importante despre avocado.


Cum alegi avocado pentru un gust optim și culoare plăcută
Pentru reușita acestei creme ai nevoie de un avocado mai copt. Poți vedea dacă avocado este copt sau nu rupându-i codița. Dacă locul unde a fost codița este încă verde, avocado nu este copt. Dar dacă acea zonă are o culoare de un maro deschis atunci avocado este copt. Mai există și posibilitatea ca acea zonă să fie neagră, ceea ce înseamnă că avocado este deja stricat.

Alte aspecte după care îți dai seama că avocado este copt sunt culoarea cojii acestuia și fermitatea la atingere. Un avocado perfect va avea culoarea verde închis, iar la atingere, coaja ar trebui să se simtă ușor moale.
Iar dacă nu găsești un avocado copt în magazinul alimentar, îi poți stimula coacerea așezându-l pe masa din bucătărie, lângă o banană coaptă sau lângă un măr. Îl mai poți pune într-o pungă de hârtie și lăsat pe masă până a doua zi.


Cum prepari delicioasa cremă pentru micul dejun
După ce te-ai asigurat că avocado este copt și ai toate ingredientele pe masa de lucru, poți prepara delicioasa cremă de avocado cu iaurt.

Curăță usturoiul și pune-l într-un mojar. Adaugă puțină sare și pisează-l. Adaugă uleiul de măsline și amestecă-l ca atunci când pregătești mujdei.

Curăță avocado și pune-i pulpa în bolul blenderului. Adaugă imediat peste aceasta sucul de lămâie, pentru a nu oxida. Adaugă mujdeiul și iaurtul și pornește blenderul. Procesează ingredientele până când obții o compoziție cremoasă.
Potrivește gustul cu sare și piper și poți savura crema de avocado tartinată pe felii de pâine prăjită. Pentru un plus de gust și prospețime, poți adăuga și fructe proaspete. Iar pentru o aromă deosebită poți adăuga frunze de mentă.