Rețetă de mămăligă – Ingrediente
- 1 litru de apă
- 250 grame mălai (făină de porumb)
- 10 grame sare mare, grunjoasă


Cum se prepară corect mămăliga
Mai întâ, alege un mălai bun, grișat și de granulație mai mică, pentru a scurta timpul de fierbere. Apoi, trece mălaiul prin sită pentru a îndepărta eventualele impurități.

Pune apa la fiert, într-un vas de fontă. Dacă îți lipsește acel vas din recuzita culinară, poți folosi un vas de inox cu pereți dubli.

Când apa începe să fiarbă, se adaugă sarea și se amestecă intens până aceasta se topește. Una dintre regulile de bază este aceea de a nu adăuga sarea de la început, în apa rece. Aceasta va prelungi timpul de fierbere al apei. După ce s-a topit sarea, presară o mână de mălai în apa fierbinte și se amestecă intens.
Lasă să fiarbă mălaiul până când se atinge punctul de fierbere în vas. Din acest moment, adaugă treptat și restul catității de mălai.

În primă fază, amestecă intens și continuu cu un tel în formă de pară. Apoi, când compoziția de mălai începe să devină consistentă, folosește pentru a amesteca o spatulă din lemn.


Cum se prepară mămăliga pentru a profita de beneficiile mălaiului
Mămăliga se fierbe la foc mic, amestecând constant până când tot mălaiul este bine hidratat și nu se mai simte crocant.

În trecut, mămăliga se fierbea timp îndelungat pentru a deveni consistentă și a se putea felia. Se știa că mămăliga este fiartă atunci când se desfăcea singură de pe spatula (făcăleț) cu care se amesteca.

În zilele noastre, specialiștii în nutriție ne sfătuiesc să nu fierbem mălaiul timp îndelungat pentru că își pierde proprietățile. În special, pentru persoanele care se confruntă cu afecțiuni, precum diabetul zaharat sau afecțiuni digestive, mămăliga trebuie să aibă consistență mai moale, mai cursivă atunci când se răstoarnă din vas pe un suport rotund, de regulă din lemn. După răcire, mămăliga va deveni mai consistentă.