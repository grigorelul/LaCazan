Foi de napolitane cu cremă caramel – Ingrediente
După cum subliniam anterior, pentru început ai nevoie de un pachet cu foi de napolitane crocante.

Apoi, îți sunt necesare câteva ingrediente pentru a prepara crema caramel și glazura de ciocolată cu alune.


Pentru crema caramel:
- 250 gr zahăr
- 30 ml apă
- 200 gr unt cu peste 82% grăsime
- 250 ml smântână pentru frișcă naturală
Pentru glazura de ciocolată cu alune:
- 200 gr ciocolată amăruie
- 200 ml smântână pentru frișcă naturală
- 150 gr alune de pădure (decojite)


Foi de napolitane cu cremă caramel – Mod de preparare
Chiar dacă desertul se prepară rapid și ușor, totuși o atenție deosebită va trebui acordată preparării cremei caramel. Crema caramel se prepară rapid, însă pentru caramelizarea zahărului va trebui să ții cont de câteva aspecte. Sunt câteva sfaturi utile, de care îți recomandăm să ții cont atunci când prepari zahăr caramelizat.

- folosește o crăticioară cu pereți înalți și o spatulă mai lungă pentru a amesteca zahărul caramelizat;
- folosește mănuși de bucătărie pentru a nu te accidenta în timp ce amesteci în vas;
- nu amesteca zahărul de la început pentru a nu-i mări durata de caramelizare;
- stai la distanță de vas aflat pe aragaz atunci când adaugi celelalte ingrediente pentru a nu te stropi


Cum prepari crema caramel
Pune într-o crăticioară cu pereți înalți sau într-un ibric mai întâi apa, apoi zahărul. Așază crăticioara pe flacăra aragazului aprinsă la intensitate mică. Nu este nevoie să amesteci zahărul cu apa. Apa se va încălzi rapid, iar zahărul se va carameliza fără a se arde. Când tot zahărul este topit, poți începe să amesteci cu spatula.

Adaugă apoi untul și lasă-l să se topească. După care, adaugă și smântâna lichidă. Acum amestecă intens până când crema este bine omogenizată. Stinge focul și lasă crema caramel să se tempereze 10 minute, timp în care tu poți să pregătești foile de napolitane.

Scoate foile de napolitane din pachet și așază prima foaie într-o tavă cu dimensiunile aproximativ egale cu ale foilor. Întinde peste foaie un strat subțire din crema caramel. Așază a doua foaie și continuă în același mod până la ultima foaie. Peste ultima foaie de napolitană așază un tocător de lemn.

Pune tava cu foile de napolitane umplute cu cremă caramel la rece pentru cel puțin 2 ore.


Cum prepari glazura de ciocolată pentru desertul din foi de napolitane cu cremă caramel
După ce crema caramel a devenit fermă între foile de napolitane, poți pregăti glazura de ciocolată.

Pune smântâna pentru frișcă într-un vas, pe flacăra aragazului. Las-o să se înfierbânte, dar fără a atinge punctul de fierbere. Stinge focul și adaugă peste smântână ciocolata ruptă în bucăți mici.

Amestecă intens cu o spatulă până când ciocolata este topită și glazura omogenizată. Lasă glazura de ciocolată să se tempereze 5-6 minute. Întinde-o apoi în strat uniform peste foile de napolitane umplute cu cremă caramel. Presară deasupra alunele de pădure și pune din nou prăjitura la rece.
Las-o la rece până când se întărește glazura de ciocolată și o poți porționa.
