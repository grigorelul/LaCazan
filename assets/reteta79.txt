Ruladă pufoasă cu mere – Ingrediente
- 1 kg mere răzuite
- 50 gr zahăr
- 10 gr pudră de scorțișoară
- 20 gr unt cu 82 % grăsime
- 4 ouă medii
- 125 gr zahăr
- 125 gr fulgi din nucă de cocos
- 50 gr făină
- 10 ml extract de vanilie
- 50 gr fulgi de migdale
- 2 gr sare
- zahăr pudră pentru decor


Rețetă de ruladă pufoasă cu mere – Mod de preparare
Începe prin a aduce pe masa de lucru atât ingredientele, cât și ustensilele necesare preparării desertului. Ai nevoie de un mixer cu bol, o răzătoare și câteva boluri în care pui ingredientele.
Separă în bolul mixerului albușurile de gălbenușuri. Presară sare peste albușuri și lasă-le 15 minute la temperatura camerei. Albușurile se vor mixa mai bine dacă nu sunt foarte reci.

După ce s-au relaxat la temperatura camerei, introdu mixerul în albușuri și amestecă-le până când devin cristaline. În timp ce amesteci energic cu mixerul, adaugă treptat zahărul până când obții o bezea foarte fermă. Acum înlătură mixerul și încorporează în bezea, pe rând: gălbenușurile, nuca de cocos, făina și vanilia. Folosește o spatulă pentru omogenizarea compoziției, amestecând ușor ingredientele cu mișcări circulare, de jos în sus.

După ce ai pregătit compoziția pentru foaia de ruladă, poți răzui merele, fără a le decoji. Coaja este gustoasă și aromată și nu ar trebui s-o îndepărtezi.


Cum asamblezi pentru coacere rulada cu mere
Pornește cuptorul la 180 de grade Celsius și lasă-l să se încălzească pentru a se coace bine delicioasa ruladă pufoasă cu mere.

Unge cu puțin unt o tavă de copt cu dimensiunile de 26/40 cm. Apoi așază în ea hârtie de copt și lipește-o bine de pereții tăvii. Întinde în strat uniform merele răzuite, la baza tăvii și presară zahăr și scorțișoară peste ele. Nu adăuga mult zahăr, pentru că este foaia de ruladă dulce.
Peste stratul de mere, întinde compoziția pentru foaia de ruladă. Presară fulgi de migdale deasupra și pune tava la cuptor pentru 20 de minute, la 180 de grade Celsius. După coacere, scoate tava și las-o 5 minute pe masa de lucru, apoi presară puțin zahăr deasupra foii de ruladă. Răstoarnă rulada pe o hârtie de copt și mai las-o 5-6 minute la odihnit. Îndepărtează hârtia de copt de deasupra merelor, apoi ruleaz-o strâns.
Împacheteaz-o în hârtia de copt curată și las-o așa până când se răcește. Înainte de porționare, presară puțin zahăr pudră peste rulada pufoasă cu mere.