Dutch Baby – Ingrediente
Din ingrediente puține și foarte accesibile, poți prepara un desert savuros și spectaculos cu care te poți răsfăța în orice moment al zilei.


Ingrediente pentru prepararea clătitei
- 3 ouă
- 30 gr zahăr pudră, cu aromă de vanilie
- 150 ml lapte rece
- 100 gr făină
- 1 linguriță cu pudră de scorțișoară sau nucșoară
- 1-2 mere (opțional)
- 20 gr unt
- un vârf de linguriță cu sare

Ingrediente pentru decor:
- zahăr pudră
- fructe de pădure


Rețeta Dutch Baby – Mod de preparare
Înainte de a începe pregătirea compoziției, este important să știi că pentru reușita sigură a rețetei se recomandă utilizarea unei tigăi din fontă. Însă, dacă îți lipsește această tigaie, poți prepara clătita într-o altă tigaie cu pereții groși, sau în vase de yena.

Pentru prepararea aluatului de clătită poți folosi mixerul sau un tel pentru aluaturi. Sparge ouăle în bolul mixerului și adaugă peste ele sarea și zahărul. Amestecă ingredientele până când se omogenizează compoziția și ingredientele solide sunt diluate. Nu este necesară o mixare intensă, ci o amestecare mai lentă. Adaugă laptele rece, omogenizează din nou compoziția, apoi încorporează în ea făina.

Lasă aluatul la odihnit și pornește cuptorul la 180 de grade Celsius. Pune untul în tigaie și introdu tigaia în cuptor, în timp ce acesta se încălzește. Când untul este topit, scoate tigaia din cuptor și rotește-o ușor pentru a se întinde untul și pe pereții acesteia.

Taie merele în felii mai grosiere și îndepărtează-le cotoarele. Toarnă aluatul în tigaia unsă, adaugă feliile de mere și pune tigaia la cuptor. Coace clătita uriașă pentru 20-25 de minute la 180 de grade Celsius.
Decorează clătita cu zahăr pudră și adaugă peste aceasta fructele de pădure. O poți savura alături de un suc proaspăt de fructe, sau un pahar cu iaurt, la mic dejun. O poți savura și ca desert la una dintre mesele principale ale zilei.

Poți prepara această clătită uriașă și ca gustare sărată adăugând deasupra brânzetură sau șuncă afumată.