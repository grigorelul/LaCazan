Mucenici fierți în lapte – Ingrediente
Pentru prepararea mucenicilor muntenești sunt necesare ingrediente pentru aluat și ingrediente pentru siropul de lapte.


Pentru aluat de mucenici:
- 1 kg făină tip 650
- 450 ml apă fierbinte
- 50 ml ulei
- 1/4 linguriță de sare

Pentru sirop:
- 3 l lapte
- 50 gr zahăr vanilinat
- 2 lingurițe cu extract de vanilie
- 200 gr miere de albine
- 350 gr nucă măcinată
- 3 lingurițe cu pudră de scorțișoară
- coajă răzuită de la o lămâie
- 1/4 linguriță cu sare


Mucenici fierți în lapte – Mod de preparare
Începe cu prepararea aluatului deoarece acesta necesită frământare, modelare și uscare. Abia după ce sunt bine uscați mucenicii, îți recomandăm să prepari siropul în care îi vei fierbe.


Cum prepari aluat pentru mucenici muntenești
Pune apa într-un vas pe flacăra aragazului. Las-o să se înfierbânte ușor, apoi stinge focul și adaugă sarea și uleiul. Amestecă intens până când sarea se dizolvă.

Trece făina prin sită într-un bol. Toarnă la mijlocul făinii lichidul ușor fierbinte, în timp ce amesteci cu un tel sau o spatulă, până când făina absoarbe tot lichidul. Vei obține un aluat omogen, dar nu foarte ferm. Acoperă aluatul cu un ștergar și lasă-l să se odihnească aproximativ 15 minute.

Presară făină pe masa de lucru și întinde aluatul într-o foaie de aproximativ 5-6 mm grosime. Cu un decupator special în formă de cifra 8, decupează foaia de aluat. Decupajele realizate reprezintă mucenicii.

Așază decupajele pe o planșetă sau un suport de lemn. Lasă-le să se usuce pentru 4-5 ore, la temperatura camerei. Întoarce-le de pe o parte pe cealaltă pentru a se usca uniform.
Dacă nu ai acel decupator special, poți folosi pentru realizarea mucenicilor două păhărele micuțe, de diametre diferite. Cu paharul mai mare decupează cercuri din aluat. Cu paharul mic decupezi interioarele acestor cercuri. Răsucește decupajele cu mijlocul pe la jumătate realizând forma cifrei opt.


Cum prepari mucenici fierți în lapte
Punem un vas cu laptele pe flacăra aragazului. Lasă laptele să atingă punctul de fierbere, trage vasul de pe foc și adaugă sarea și zahărul vanilinat. Amestecă pentru a se topi zahărul și sarea.

Adaugă mucenicii bine uscați și pune din nou vasul pe flacăra aragazului. Lasă mucenicii să fiarbă 10-12 minute sau până când aceștia se vor ridica la suprafața laptelui. Adaugă aromele: vanilia, scorțișoara, coaja de lămâie, dar și nuca măcinată grosier. Mai fierbe ingredientele pentru 5-6 minute, apoi stinge focul.

Acoperă vasul cu un capac și lasă mucenicii și nuca să se hidrateze în infuzia de arome. Când se mai temperează, adaugă mierea și amestecă până când se diluează.