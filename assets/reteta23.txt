Ingrediente
Rețeta acestui desert elegant se compune din mai multe straturi pe care le poți așeza după propria imaginație.


Mousse de ciocolată:
- 250 gr ciocolată amăruie
- 4 gălbenușuri
- 100 gr zahăr brun
- 500 ml lapte
- 1 praf de sare
- 30 gr amidon de porumb
- coaja de la 1/2 portocală

Jeleu din lichior Sherry:
- 400 ml lichior Sherry
- 100 gr zahăr
- 20 gr amidon de porumb
- coaja de la 1/2 portocală

Decor:
- 250 gr frișcă naturală, îndulcită
- 50 gr bucăți de ciocolată amăruie
- pudră de scorțișoară


Mousse de ciocolată cu lichior Sherry – Mod de preparare
Înainte de a da start preparării desertului, pregătește 10-12 pahare de dimensiune medie. Pot fi cupe de înghețată, pahare de șampanie sau pahare de vin. Important este să fie transparente pentru a se observa frumos texturile desertului.


Cum poți să prepari mousse de ciocolată
Pune laptele într-o crăticioară și adaugă coaja de portocală răzuită în bucăți mari, pentru a o putea îndepărta cu ușurință la final. Pune cratița pe foc și fierbe laptele până la primul clocot. Adaugă și un praf de sare.

Separat, într-un bol, amestecă bine gălbenușurile cu zahărul. Adaugă și amidonul, apoi toarnă câte puțin din laptele fierbinte, în timp ce amesteci intens pentru ca ingredientele să se omogenizeze. Transferă compoziția în cratiță și fierbe crema amestecând continuu, până când capătă consistență. Toarnă crema fierbinte peste ciocolata ruptă, așezată într-un bol. Amestecă intens până când ciocolata se topește. Lasă compoziția de ciocolată să se tempereze și pregătește restul elementelor care compun desertul.


Cum prepari jeleul din lichior Sherry
Pune lichiorul într-o crăticioară, adaugă zahărul și coaja de portocală. Pune crăticioara pe flacăra aragazului și fierbe lichiorul la foc mic până când se reduce cantitatea la jumătate. Adaugă amidonul diluat cu puțin lichior rece și mai fierbe compoziția până când capătă consistență. Lasă jeleul de lichior să se răcească și pregătește elementele pentru a decora desertul.

Mixează frișca până când devine fermă, iar bucățile de ciocolată amestecă-le cu pudră de scorțișoară.


Cum asamblezi mousse de ciocolată cu lichior Sherry în pahare
Pune mai întâi crema de ciocolată în pahare, care este mai consistentă. Umple 2/3 din volumul paharelor cu mousse de ciocolată. Cu ajutorul unui săculeț de decorat torturi formează deasupra ciocolatei aveline din frișcă. Adaugă pe lângă aceasta câte puțin din jeleul de lichior, iar deasupra presară bucățile de ciocolată pudrate cu scorțișoară.

Pune paharele cu desertul la frigider până în momentul servirii.