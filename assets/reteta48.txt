Salată de cartofi cu sos de muștar și smântână – Ingrediente
Pentru început, împarte ingredientele în funcție de pașii de preparare ai rețetei. Ai nevoie de ingrediente pentru prepararea cartofilor și ingrediente pentru prepararea sosului.


Pentru prepararea cartofilor:
- 500 gr cartofi albi
- 2 litri de apă
- 1 linguriță de sare

Pentru prepararea sosului de muștar cu smântână:
- 1 ceapă albă de mărime medie
- 2 -3 lingurițe de muștar franțuzesc Dijon
- 2 -3 lingurițe de muștar franțuzesc cu boabe
- 50 ml vin alb, demi dulce
- 2-3 linguri de smântână acră, fermentată
- 1 lingură cu ulei de măsline
- sare și piper, după gust
- 1 legătură de mărar verde


Salată de cartofi cu sos de muștar și smântână – Mod de preparare
Începe cu prepararea cartofilor care necesită un timp de fierbere și altul de răcire. Spală bine coaja cartofilor și pune-i într-o oală încăpătoare. Acoperă-i bine cu apă rece și pune oala pe flacăra aragazului, aprinsă la intensitate medie. Când apa începe să fiarbă, adaugă o linguriță de sare. Amestecă intens sarea în apă până când aceasta este diluată.

Sarea adăugată la fierberea cartofilor ajută cartofii să se fiarbă mai rapid. În același timp pătrunde ușor în cartofi și le accentuează gustul. Lasă cartofii să fiarbă până când se pătrund bine la testul cu furculița. După ce sunt fierți, scurge-i și trece-i prin jet de apă rece. Curăță-i apoi cât sunt ușor calzi și toacă-i în cuburi mari.


Cum prepari sosul de muștar cu smântână
Curăță ceapa și dă-o pe răzătoarea mare. Pune-o la călit într-o tigaie cu ulei de măsline. Când ceapa devine translucidă, adaugă vinul. Fierbe ceapa în vinul alb până când se evaporă alcoolul. Apoi, adaugă cele două tipuri de muștar și smântâna. Presară puțin piper, proaspăt măcinat. Adaugă și sare, doar dacă necesită, având în vedere că muștarul este sărat. Lasă sosul să fiarbă pentru 2 minute și amestecă intens pentru omogenizare. La final, adaugă mărarul verde, tocat mărunt.
Pune sosul de muștar cu smântână cald peste cartofii, de asemeni calzi și amestecă bine ingredientele. Servește delicioasa salată de cartofi cu sos de muștar și smântână cât este caldă, simplă sau ca garnitură la o friptură.

Spor la preparat și poftă bună la savurat!